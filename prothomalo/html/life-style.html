
<html>
    <head>
    <meta charset="UTF-8">
    <title>Prothom Alo Link Scraping</title>
    </head>
    <body>
        <h2>Life-Style</h2>
<ol><li><a href='https://www.prothomalo.com/life-style/article/1573729/%E0%A6%B9%E0%A6%AC%E0%A7%81-%E0%A6%AE%E0%A6%BE%E0%A7%9F%E0%A7%87%E0%A6%B0-%E0%A6%A6%E0%A7%83%E0%A6%B7%E0%A7%8D%E0%A6%9F%E0%A6%BF-%E0%A6%B8%E0%A6%AE%E0%A6%B8%E0%A7%8D%E0%A6%AF%E0%A6%BE' target='_blank' >হবু মায়ের দৃষ্টি সমস্যা</a><br><p>[
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/c5e25305aae7d62da60260371078b298-5c3472e761b0d.jpg?jadewits_media_id=1408151"><p>

অন্তঃসত্ত্বা মায়ের কখনো কখনো চোখে বা দৃষ্টিশক্তিতে সমস্যা হতে পারে। সমস্যাটা মামুলি, আবার জটিলও হতে পারে। পুরোনো চোখের সমস্যাও জটিলতর হয়ে উঠতে পারে এ সময়।শুষ্ক চোখ: শুষ্ক চোখ বা চোখ শুকিয়ে যাওয়ার সমস্যা প্রায়ই ভোগায় এ সময়। এটা তেমন গুরুতর কিছু নয়। তবে চোখ খচখচ করতে পারে। তাই কৃত্রিম অশ্রু ড্রপ ব্যবহার করা যায়। কনটাক্ট লেন্স ব্যবহার না করাই ভালো।চোখ ওঠা: এ সময় রোগ প্রতিরোধ ক্ষমতা কমে যায় বলে কনজাংটিভাইটিস বা চোখ ওঠা রোগে আক্রান্ত হওয়ার ঝুঁকি বেশি। বেশির ভাগ ক্ষেত্রে এই চোখ ওঠা ভাইরাসজনিত সমস্যা। নির্দিষ্ট কয়েক দিন পর এমনিতেই সেরে যাবে। চিকিৎসকের পরামর্শমতো চোখের ড্রপ ব্যবহার করা যায়। চোখ, হাত পরিচ্ছন্ন রাখতে হবে। অন্যের দৈনন্দিন ব্যবহার্য সামগ্রী ব্যবহার করা নিষেধ।উচ্চ রক্তচাপ: গর্ভকালীন উচ্চ রক্তচাপ হলে তা থেকে প্রি–একলামপসিয়া নামে জটিল সমস্যা হতে পারে। এই প্রি–একলামপসিয়ার লক্ষণ হলো চোখে ঝাপসা দেখা, চোখের সামনে দাগ বা লাইন দেখতে পাওয়া, মাথাব্যথা, হঠাৎ চোখে অন্ধকার দেখা ইত্যাদি। এসব সমস্যার সঙ্গে যদি রক্তচাপ মেপে বেশি পাওয়া যায়, তবে অতি দ্রুত হাসপাতালে স্থানান্তর করা ভালো।




ডায়াবেটিসজনিত চোখের সমস্যা: কারও কারও গর্ভাবস্থার আগে থেকেই ডায়াবেটিস থাকতে পারে। আবার কারও সন্তানসম্ভবা হওয়ার পর ডায়াবেটিস দেখা দেয়। দুই ক্ষেত্রেই চোখের রেটিনোপ্যাথি হওয়ার ঝুঁকি আছে। যাঁদের আগে থেকেই ডায়াবেটিসজনিত রেটিনোপ্যাথি আছে, অন্তঃসত্ত্বা অবস্থায় তাঁদের সমস্যা তীব্রতর হতে পারে। ডায়াবেটিসে আক্রান্ত নারীরা সন্তান নেওয়ার আগে অবশ্যই একবার চোখের রেটিনা পরীক্ষা করিয়ে নেবেন। গর্ভকালীন রক্তের শর্করা খুব ভালো করে নিয়ন্ত্রণ করা জরুরি। তারপরও চোখে যেকোনো সমস্যা বোধ করলে বিশেষজ্ঞ পরামর্শ নিতে হবে।


</p><li><a href='https://www.prothomalo.com/life-style/article/1573708/%E0%A6%B6%E0%A7%80%E0%A6%A4%E0%A7%87%E0%A6%93-%E0%A6%9C%E0%A6%AE%E0%A6%95%E0%A6%BE%E0%A6%B2%E0%A7%8B' target='_blank' >শীতেও জমকালো</a><br><p>[
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/1318b3aa5f6b60e4e92ab99776e12f33-5c345be373af8.jpg?jadewits_media_id=1408094"><p>






শর্মিলা সিনড্রেলা




নতুন বছরে সবকিছুতেই থাকে নতুনত্ব। তাহলে পার্টি সাজে কেন নয়? পোশাক হোক বা সাজ—কোনোটা নিয়েই নেই বাড়তি চিন্তা। আর শীতকালে ফ্যাশনবেল সাজপোশাকের জন্য নানা ধরনের উৎসব আয়োজন তো আছেই।কী রকম পোশাক পরবেন শীতের নানা আয়োজনে? অরণ্যের ডিজাইনার মাধুরী সঞ্চিতা বললেন, ‘রঙের কথা বললে চলে আসে পপ গ্রিন ও কমলার কথা। কারণ, এই সময়ে বিশ্বব্যাপী চলছে এই দুই রং। আমরাও চাইলে এই শীতে কমলা রং বেছে নিতে পারি। দেশে কাতানের চল বেশি। কাতান কাপড়ের মিশেল দিয়ে পোশাক বানানো যেতে পারে বিভিন্ন অনুষ্ঠানে পরার জন্য। হালকা চালের অনুষ্ঠানে বেছে নিতে পারেন উজ্জ্বল রং।’




ভারী কাজের শাড়িও চলবে




শাড়ি পরতে চাইলে একটু ভারী কাজের শাড়িই ভালো মানাবে। সেটার উপকরণ হতে পারে ফুলেল নকশার লিনেন বা কাতান। মসলিন শীতে এড়িয়ে চলাই ভালো।




শাড়ির সবচেয়ে ভালো জুটি শাল। জমকালো কাজের শাল পাবেন বাজার ঘুরলেই। শাড়ি বা সালোয়ার–কামিজ জমকালো হলে শালটা হোক একরঙা। তবে কিছু ক্রপ টপ ডিজাইনের বা সুইটশার্ট পাবেন বাজারে। সেগুলো ব্লাউজ হিসেবে ব্যবহার করতে পারেন। সালোয়ার–কামিজের জন্য জরির কাজ করা মাঝামাঝি লম্বা (মিডলং) হাতাকাটা জ্যাকেটও বেছে নিতে পারেন।




শীতের অনুষ্ঠানে উজ্জ্বল রং




এই শীতের পার্টিতে পরার জন্য একটু ভারী কাজের উজ্জ্বল রঙা পোশাক হলেই চলবে, এমনটাই জানালেন ড্রেসিডেলের স্বত্বাধিকারী মায়া রহমান। বললেন, শীতকালে বেছে নিতে পারেন পুরো হাতার পোশাক। শাড়ি ছাড়া আনারকলি বা লেয়ার দেওয়া ড্রেসও পরতে পারেন। যেহেতু আবহাওয়াটা ঠান্ডা, তাই ঘের দেওয়া কোনো ড্রেসও পরা যায় ইচ্ছে হলে।




শাড়ির ব্যাপারে মায়া রহমানের পরামর্শ, এ সময় তসর শাড়ি পরতে পারেন। তার সঙ্গে হালকা শাল থাকতে পারে। ব্লাউজ পরতে পারেন সুন্দর নকশার। আবার ভারী কাজ করা বন্ধ গলার বা কলার দেওয়া থ্রি–কোয়ার্টার বিভিন্ন ডিজাইনের ব্লাউজ পরা যায় এ সময়ে। ব্লাউজ ভারী হলে শাড়িটা হালকা হলেও ক্ষতি নেই। শীত লাগলে শাড়ির সঙ্গে হাতাকাটা কটি নিতে পারেন। শাল পরতে চাইলে যান বিপরীত (কনট্রাস্ট) রঙে। যেমন নেভিব্লু শাড়ির সঙ্গে হয়তো মেরুন বা লাল শাল, জ্যাকেট পরা যায়।




 বিয়ের নানা অনুষ্ঠানে




আদ্রিয়ানা এক্সক্লুসিভের ডিজাইনার ও স্বত্বাধিকারী নাজিয়া হাসান জানালেন, শীতে বেশি থাকে বিয়ে ও বৌভাতের আয়োজন। সেখানে সবারই চাই একটু ভিন্ন রকম জমকালো পোশাক। সিকুয়েন্স, জারদৌসির ভারী কাজ চলে খুব বেশি। আয়োজনগুলো বেশির ভাগই রাতে হয়, তাই অনেকে জর্জেট ও সিল্ক পছন্দ করেন। শীত, তবু নেট পছন্দ করেন কেউ কেউ। লেহেঙ্গা বা লম্বা জ্যাকেট বেছে নেন অনেকে। আর যাঁরা একটু বয়স্ক, তাঁরা ভারী কাজের শাড়িই পছন্দ করেন বেশি। জমকালো কাজের শালও অনেকের প্রিয়। শীতকালে গাঢ় রং পছন্দ সবার। তবে সাদা যেহেতু অভিজাত রং, তাই এর আবেদনও কম নয়।




 




শাড়িই সেরা




আমাদের দেশে যেকোনো আয়োজনে সবচেয়ে ভালো পোশাক হচ্ছে শাড়ি। তাতে যদি আমরা একটু ভিন্ন চেহারা দিতে চাই, সে ক্ষেত্রে শাড়ির ওপরে লম্বা বা খাটো জ্যাকেট পরা যায়। বললেন বিবিয়ানার ডিজাইনার লিপি খন্দকার। যে কাপড়ের শাড়ি, সেটা দিয়ে বানানো জ্যাকেটও চলবে। কোমরসমান পঞ্চো দিয়েও পরতে পারেন। ব্লাউজ ধরনের জ্যাকেটের সঙ্গে বেশ আকর্ষণীয়ভাবে শাড়ি পরতে পারেন। উঁচু গলা, পুরো হাতা, ফ্রিল, পাফ হাতা, রুমাল হাতার ব্লাউজ এখন চলছে খুব।




শাড়ির বিকল্প




শাড়ি পরতে না চাইলে বেছে নিতে পারেন লম্বা ও খাটো কামিজের সঙ্গে স্কার্ট। সঙ্গে ভারী দোপাট্টা বা শাল পরা যেতে পারে শীতের বিভিন্ন অনুষ্ঠানে। পরতে পারেন সারারাও। সুন্দর ডিজাইনের স্কার্ট পালাজ্জো তো আছেই। বিয়েতে পরার জ্যাকেটেও আনা যাবে ভিন্নতা। কাতান কাপড়ের জ্যাকেট বানিয়ে তা পরতে পারেন।




সাজে হালকা বেজ




ফ্যাশন বোদ্ধারা বলছেন, এই শীতে মেকআপের বেজ হবে একদমই হালকা। লিপস্টিকেও খুব গাঢ় রং নয়, বরং গাঢ় রংগুলোর হালকা শেড দেখা যাবে। তাই উৎসব আয়োজনে সবার নজর কাড়বে শুধু জমকালো পোশাকই।


</p><li><a href='https://www.prothomalo.com/life-style/article/1573693/%E0%A6%A0%E0%A7%8B%E0%A6%81%E0%A6%9F%E0%A7%87%E0%A6%B0-%E0%A6%9A%E0%A6%BE%E0%A6%87-%E0%A6%AC%E0%A6%BE%E0%A7%9C%E0%A6%A4%E0%A6%BF-%E0%A6%AF%E0%A6%A4%E0%A7%8D%E0%A6%A8' target='_blank' >ঠোঁটের চাই বাড়তি যত্ন</a><br><p>[
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/54caf6988916fca34bf8cd1ad7eacc2c-5c344847000f0.jpg?jadewits_media_id=1408057"><p>

‘তোমার ঘুমন্ত ঠোঁটে হাসির কুঁড়ি চোখ মেলছে




তোমার অজ্ঞাতে। ’




শামসুর রাহমানের ‘ক্ষণকাল’ কবিতায় এমন বর্ণনা মেলে ঠোঁটের। সুন্দর মুখশ্রীর সঙ্গে নরম–কোমল ঠোঁট তো সবারই আকাঙ্ক্ষিত। মায়ের ঠোঁটের কোমল পরশ কপালে না পেলে সন্তানের তো ঘুমই ভাঙতে চায় না। শীতের সময় কোমল ঠোঁট বাহ্যিকভাবে একটু খসখসে হয়ে উঠতেই পারে। তাই নিয়মিত যত্নে রাখা উচিত ঠোঁট।




বিন্দিয়া এক্সক্লুসিভ বিউটি কেয়ারের রূপবিশেষজ্ঞ শারমিন কচি বলেন, ঠোঁটের ত্বক শরীরের অন্যান্য অংশের তুলনায় বেশি কোমল। তাই শীতের শুষ্কতায় ঠোঁটের ত্বকে ক্ষতির পরিমাণও হয় বেশি। অনেকেই ভোগেন ঠোঁট ফাটার সমস্যায়। ঠোঁট ফেটে যাওয়া বা চামড়া উঠে পাতলা হয়ে যাওয়ার মতো সমস্যা অনেক সময় লিপজেল বা ভ্যাসলিন ব্যবহার করেও সমাধান হয় না। তবে প্রাকৃতিকভাবে খুব সহজেই এ সমস্যাগুলোর সমাধান করা সম্ভব।




পরিষ্কার ভেজা কাপড় বা তুলায় চিনি নিয়ে সেটি ঠোঁটে আলতো করে ঘষে নিলে ঠোঁটের মরা চামড়াগুলো উঠে যাবে। এরপর ময়েশ্চারাইজার হিসেবে ঠোঁটে নারকেল তেল লাগালে ভালো ফল পাওয়া যায়। ঠোঁটের মরা চামড়া টেনে তুলবেন না কখনোই।




কোমল ঠোঁটের জন্য




● সমপরিমাণ লেবুর রস ও মধুর মিশ্রণ তৈরি করে মিশ্রণটি ভালোভাবে ঠোঁটে লাগিয়ে এক ঘণ্টা অপেক্ষা করুন। এরপর পরিষ্কার, নরম একটি ভেজা কাপড় দিয়ে আলতো করে ঘষে তুলে ফেলতে হবে। এই মিশ্রণ চাইলে প্রতিদিনই ব্যবহার করতে পারেন। এমনকি দিনে একাধিকবারও ব্যবহার করা যায়।




● আধা চা–চামচ মধু এবং এক চা–চামচ অলিভ অয়েল মিশিয়ে ঘুমানোর আগে ঠোঁটে লাগিয়ে রাখতে পারেন প্রতিদিন।




● পাকা পেঁপে চটকে এর সঙ্গে দুধ মিশিয়ে মিশ্রণটি ঠোঁটে লাগিয়ে ১৫ মিনিট পর ঠান্ডা পানি দিয়ে ধুয়ে ফেলুন। সপ্তাহে ১-২ দিন এটি ব্যবহার করতে পারেন।




● এক চা–চামচ অলিভ অয়েলের সঙ্গে এক চা–চামচ চিনি মিশিয়ে স্ক্রাব তৈরি করে নিয়ে তা ঠোঁটে ৫-১০ মিনিট ধরে ঘষে ঠান্ডা পানি দিয়ে ধুয়ে ফেলতে পারেন প্রতিদিন। এরপর লিপবাম লাগিয়ে নিন। এতে ঠোঁট নরম থাকে, ঠোঁটের স্বাভাবিক গোলাপি ভাবটা বজায় থাকে।




 




কালচে ভাব কমাতে




● প্রতিদিন রাতে ঘুমানোর আগে ঠোঁটে গ্লিসারিন ব্যবহার করুন। এতে ঠোঁট আর্দ্র থাকে, কালচে ভাবও কমে যায়।




● কালচে ভাব কমে না আসা পর্যন্ত প্রতিদিন এক টুকরা বিট নিয়ে হালকা করে ঠোঁটে মালিশ করতে পারেন।




● প্রতিদিন শসার রস ঠোঁটে লাগাতে পারেন।




 




আরও কিছু




● নিয়মিত লিপবাম বা অ্যালোভেরাযুক্ত পেট্রোলিয়াম জেলি ব্যবহার করুন। সান প্রোটেকশন ফ্যাক্টর বা এসপিএফসমৃদ্ধ লিপবাম ব্যবহার করুন।




● লিপস্টিক লাগাতে চাইলে ময়েশ্চারাইজারসমৃদ্ধ লিপস্টিক বেছে নিন।




● পর্যাপ্ত পানি পান করুন। আর্দ্রতার অভাবে ঠোঁট ফেটে যায়, আবার কখনো কখনো কালচে ভাব আসতে দেখা যায়।




● অতিরিক্ত ঠান্ডা হাওয়া থেকে বাঁচতে স্কার্ফ ব্যবহার করতে পারেন।




● জিহ্বা দিয়ে ঠোঁট ভেজাবেন না।


</p><li><a href='https://www.prothomalo.com/life-style/article/1573686/%E0%A6%AA%E0%A7%8C%E0%A6%B7%E0%A7%87%E0%A6%B0-%E0%A6%A6%E0%A7%87%E0%A6%B6%E0%A6%BF-%E0%A6%AA%E0%A6%BF%E0%A6%A0%E0%A6%BE' target='_blank' >পৌষের দেশি পিঠা</a><br><p>[
পৌষ মাস মানে তো জমিয়ে পিঠা খাওয়া। মা–চাচিদের হাতে তৈরি নতুন চাল আর গুড়ের...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/bed02f29d96d4132878b070399ee8ad5-5c343f6fd51bc.jpg?jadewits_media_id=1408051"><p>






ভাপা পিঠা




উপকরণ: সেদ্ধ চালের গুঁড়া আধা কেজি, কোরানো নারকেল ১টি, খেজুর গুড় ৩০০ গ্রাম, লবণ এক চিমটি ও পানি সামান্য।




প্রণালি: চালের গুঁড়ার সঙ্গে লবণ আর অল্প পানি ছিটিয়ে ঝুরঝুরে করে বাঁশের চালনি দিয়ে ভালো করে চেলে নিন। এরপর ভাপা পিঠা বানানোর ছিদ্রযুক্ত ঢাকনাওয়ালা হাঁড়ির অর্ধেক পানি ভরে চুলায় ফুটাতে দিন। আরেক দিকে একটা ছোট বাটিতে অর্ধেক পরিমাণ চালের গুঁড়া দিয়ে তার ওপর অল্প কোরানো নারকেল আর গুড় দিয়ে তারপর আবারও চালের গুঁড়া দিয়ে ঢেকে আলতো করে চেপে নিন। ওপরে একটা পাতলা ভেজা সুতি কাপড় দিয়ে বাটিটা ঢেকে ফুটে ওঠা ছিদ্রযুক্ত হাঁড়ির ওপরে সাবধানে রেখে টোকা দিয়ে বাটি থেকে পিঠার মিশ্রণ আলগা বাটি তুলে ঢাকনা দিয়ে ঢেকে নিন। ভাপে সেদ্ধ করার জন্য ৪–৫ মিনিট অপেক্ষা করতে হবে। নির্দিষ্ট সময় পর সাবধানে পিঠা তুলে গরম গরম পরিবেশন করুন।




 গোলাপ পিঠা




উপকরণ: ময়দা ১ কাপ, দুধ ১ কাপ, ঘি ১ টেবিল চামচ, এলাচি ৩–৪টি, লবণ সামান্য, চিনি ১ কাপ, পানি আধা কাপ ও ভাজার জন্য তেল পরিমাণমতো।




প্রণালি: একটা পাত্রে চিনি, এলাচ আর পানি একসঙ্গে বসিয়ে জ্বাল দিয়ে শিরা তৈরি করে রাখুন। আরেকটা পাত্রে দুধের সঙ্গে অল্প লবণ দিয়ে চুলায় বসিয়ে জ্বাল দিয়ে তা ফুটে উঠলে তাতে ময়দা দিয়ে ভালো করে নেড়ে নিন। মিশ্রণটা একটা প্লেটে নামিয়ে হাতের তালুতে ঘি মেখে তা দিয়ে ৮–১০ মিনিট মথে নিন। তারপর লেচি কেটে ছোট বল করে পাতলা রুটির আকারে তৈরি করে গ্লাস বা কুকি কাটার দিয়ে কেটে নিতে হবে। এরপর পাশাপাশি ৩টি রুটি বসিয়ে রোল করে নিন। এরপর রোলটার মাঝ বরাবর কেটে নিয়ে গোলাপের পাপড়ির মতো একটু ছড়িয়ে নিলেই দুইটা গোলাপ পিঠা তৈরি হয়ে যাবে। এভাবে সবগুলো তৈরি করে নিয়ে ডুবোতেলে মাঝারি আঁচে লালচে করে ভেজে তুলুন। তেল ঝরিয়ে চিনির শিরায় ডুবিয়ে ২–৩ মিনিট রেখে উঠিয়ে নিলেই গোলাপ পিঠা তৈরি।




লবঙ্গ লতিকা




উপকরণ: ময়দা ২ কাপ, কোরানো নারকেল পৌনে ২ কাপ, চিনি ২ কাপ, ঘি ২ টেবিল চামচ, লবঙ্গ ১৫–২০টি, এলাচি ২টি, দারচিনি ১ টুকরা, লবণ সামান্য, তেল ভাজার জন্য, পানি ১ কাপ ও খামিরের জন্য যতটুকু প্রয়োজন।




প্রণালি: ময়দার সঙ্গে অল্প ঘি, সামান্য লবণ আর প্রয়োজনমতো পানি মিশিয়ে ভালো করে ময়ান দিয়ে (মাঝারি নরম হবে) আধা ঘণ্টার জন্য ঢেকে রাখুন। একটা হাঁড়িতে ১ কাপ চিনি আর ১ কাপ পানি মিশিয়ে চুলায় জ্বাল দিয়ে শিরা তৈরি করে রাখুন। অপর একটা পাত্রে বাকি ঘি গরম করে এলাচি আর দারচিনি হালকা ভেজে তাতে কোরানো নারকেল আর বাকি চিনি দিয়ে ঝরঝরে করে রান্না করে নামিয়ে নিন। এবার এলাচ আর দারচিনি তুলে ফেলুন। এবার ময়দার মিশ্রণ থেকে লেচি কেটে ছোট ছোট রুটি বেলে তার মাঝখানে নারকেলের পুর দিন। চারকোনা পরোটার মতো করে ভাঁজ করে অথবা চারপাশ থেকে রুটি মাঝ বরাবর উঠিয়ে এনে মুখ বন্ধ করে মাঝ বরাবর ১–২ টা লবঙ্গ দিয়ে আটকে নিন। ডুবোতেলে মাঝারি আঁচে সোনালি করে ভেজে চিনির শিরায় ডুবিয়ে তুলে নিয়ে পরিবেশন করুন।




গুড়ের পাটিসাপটা




উপকরণ: চালের গুঁড়া ১ কাপ ও ২ টেবিল চামচ, ময়দা আধা কাপ, ঝোলা গুড় স্বাদমতো, তরল দুধ ১ লিটার, পানি ১ কাপ, এলাচিগুঁড়া ১ চিমটি ও লবণ সিকি চা–চামচ।




প্রণালি: ১ কাপ চালের গুঁড়া, ময়দা, ৩ চা–চামচ ঝোলা গুড় (খুব বেশি না) ও লবণ একসঙ্গে মিশিয়ে মসৃণ গোলা তৈরি করে ৩০–৪০ মিনিট রেখে দিন। এই মিশ্রণটা বেশি পাতলা বা বেশি ঘন হবে না। ২ টেবিল চামচ চালের গুঁড়ার সঙ্গে আধা কাপ দুধ গুলিয়ে রেখে দিতে হবে। এবার একটা পাত্রে বাকি দুধটা জ্বাল দিন। দুধ অর্ধেক হয়ে এলে গুলে রাখা চালের গুঁড়া দিয়ে ঘন ঘন নেড়ে মসৃণ করে নিন। সেই সঙ্গে এলাচের গুঁড়া মিশিয়ে দিন। মিশ্রণটা ঘন হলে এতে স্বাদমতো ঝোলা গুড় মিশিয়ে ঘন থকথকে ক্ষীরসা তৈরি করে নামান। এবার একটা ননস্টিক প্যান হালকা গরম করে (চুলার আঁচ কম থাকবে) এক টুকরা সুতি কাপড় অথবা কিচেন টিস্যুতে তেল মাখিয়ে তা দিয়ে প্যানটা মুছে নিয়ে কাপ বা গোল ডালের চামচে করে মিশ্রণ দিয়ে প্যান ঘুরিয়ে তা রুটির আকারে গোল করে নিতে হবে। রুটি হয়ে এলে তার এক পাশে লম্বালম্বি করে ক্ষীরসা দিয়ে ধীরে ধীরে পাটিসাপটার মতো ভাঁজ করে আরও মিনিটখানেক দুই পাশ ভেজে নামিয়ে নিলেই মজাদার গুড়ের পাটিসাপটা তৈরি হয়ে যাবে।




 পোয়া পিঠা




উপকরণ: চালের গুঁড়া ৩ কাপ, ময়দা আধা কাপ, খেজুরের গুড় দেড় কাপ, লবণ ১ চিমটি, পানি ২ কাপ ও ভাজার জন্য সয়াবিন তেল পরিমাণমতো।




প্রণালি: চালের গুঁড়া, ময়দা আর লবণ একসঙ্গে মিশিয়ে নিতে হবে। তারপর একটা পাত্রে পানি ও গুড় চুলায় বসিয়ে গলিয়ে নিতে হবে। এই গলানো গুড়ের সঙ্গে চাল-ময়দার মিশ্রণ তৈরি করে ১০–১৫ মিনিট রেখে দিতে হবে। খেয়াল রাখুন মিশ্রণ যেন পাতলা না হয়। তাহলে পিঠা ভালো হবে না। এরপর একটা লোহার কড়াই বা ননস্টিক প্যানে বেশি করে তেল গরম করে তাতে ডালের গোল চামচের এক চামচ মিশ্রণ দিয়ে মাঝারি আঁচে লালচে করে দুই পিঠ ভেজে তুলুন।


</p><li><a href='https://www.prothomalo.com/life-style/article/1573682/%E0%A6%9C%E0%A6%AE%E0%A6%BF%E0%A7%9F%E0%A7%87-%E0%A6%B6%E0%A7%80%E0%A6%A4%E0%A7%87%E0%A6%B0-%E0%A6%AA%E0%A6%BF%E0%A6%A0%E0%A6%BE' target='_blank' >জমিয়ে শীতের পিঠা</a><br><p>[
বাঙালির খাদ্যসংস্কৃতিতে ভাতের পরে এককভাবে যে খাবারটি নিয়ে সবচেয়ে বেশি চর্চা...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/4354da20f3b7e2f34d4b73094ea230d5-5c343c69747b1.jpg?jadewits_media_id=1408042"><p>

বাঙালির খাদ্যসংস্কৃতিতে ভাতের পরে এককভাবে যে খাবারটি নিয়ে সবচেয়ে বেশি চর্চা হয় সেটি পিঠা। আখ্যান কাব্যে, গানে, লোকগল্পে, ছড়ায়, কবিতায়—কোথায় নেই পিঠা? দাসী কাঁকনমালার দুষ্টুবুদ্ধিতে পরাজিত রানি কাঞ্চনমালা পাটরানির আসন ফিরে পেয়েছিলেন চন্দ্রপুলী, মোহনবাঁশি, ক্ষীরমুরলী, চন্দনপাতা—এসব পিঠা বানিয়ে। আর দাসী কাঁকনমালা আস্কে, চাস্কে আর ঘাস্কে পিঠা বানিয়ে বেঘোরে নিজের পৈতৃক প্রাণটা খুইয়েছিলেন জল্লাদের হাতে।




এদিকে টোনাটুনির হাতে ধেড়ে বাঘকে নাজেহাল হতে হয়েছিল সেই পিঠা খাবার লোভেই। পিঠা নিয়ে এত সব গল্পগাছা যে দেশের মানুষের জীবনে ভেসে বেড়ায় জনপদ থেকে জনপদে, এক প্রজন্ম থেকে আর এক প্রজন্মে, সে দেশের মানুষ গণ্ডা গুনে থালা থালা পিঠা খাবে, তাতে আর আশ্চর্যের কী আছে!




সংস্কৃত সাহিত্যের বরাতে বলা চলে, ভারতীয় উপমহাদেশে পিঠা খাওয়ার চল অনেক প্রাচীন। বাংলা ভাষায় লেখা কৃত্তিবাসী রামায়ণ, অন্নদামঙ্গল, ধর্মমঙ্গল, মনসামঙ্গল, চৈতন্যচরিতামৃত ইত্যাদি কাব্য এবং মৈমনসিংহ গীতিকার কাজল রেখা আখ্যানে জনপ্রিয় খাদ্য হিসেবে পিঠার উল্লেখ পাওয়া যায়। এই বইপত্রগুলো অনধিক ৫০০ বছরের পুরোনো। তবে প্রাচীন বইপুস্তকে যেহেতু পিঠা বানানো ও খাওয়ার কথা এসেছে, তাই ধরে নেওয়া যায় পিঠা খাবার ঐতিহ্য বাঙালি সমাজেও অনেক প্রাচীন।




পিঠা হলো চালগুঁড়া, ডালবাটা, গুড়, নারকেল ইত্যাদির মিশ্রণে তৈরি মিষ্টান্নবিশেষ। বাংলাদেশের প্রধান খাদ্যশস্য ধান। ধান থেকে চাল এবং সেই চালের গুঁড়া পিঠা তৈরির মূল উপাদান। চালের গুঁড়ার সঙ্গে প্রয়োজনমাফিক বিভিন্ন ধরনের পিঠা তৈরিতে বিভিন্ন উপকরণ যোগ করা হয়।




বছরজুড়ে ঢাকা শহরে পিঠা পাওয়া গেলেও জমিয়ে পিঠা খাওয়ার আসল সময় শীতকাল। কৃষি সংস্কৃতির সঙ্গে প্রত্যক্ষ যোগাযোগ থাকা গ্রামীণ মানুষ পুরো বছর পিঠা খায় না। হেমন্তে নতুন ধান উঠে যাওয়ার পর আসে নবান্ন। তার পরেই আসে পৌষসংক্রান্তি। অর্থাৎ পৌষ মাসের শেষ দিন। পৌষের হিম হিম ঠান্ডায় খোলা আকাশের নিচে পাতা উনুনের পাশে বসে গরমাগরম বাহারি পিঠা খাওয়া হচ্ছে—সুখী বাঙালি গার্হস্থ্য জীবনের আদর্শ দৃশ্য এটি। যদিও যৌথ পরিবার ভেঙে যাওয়ার পর এ দৃশ্য এখন বিরল!




বসন্তের আগমন পর্যন্ত চলে পিঠা খাওয়া। আদি নিয়মে মূলত মাঘ মাসে পিঠা খাওয়া শুরু, ফাল্গুনে শেষ। চৈত্রে পিঠা খাওয়া হয়, কিন্তু সেটা আর জমে না স্বাদে-স্বস্তিতে। সম্ভবত নতুন ধান থেকে তৈরি চালে যে সুঘ্রাণ আর আর্দ্রতা থাকে, পিঠা বানানোর আটা তৈরিতে সেই চাল আদর্শ। ধান যত পুরোনো হতে থাকে, ততই সে আর্দ্রতা হারাতে থাকে। ফলে সেই চালের আটায় তৈরি পিঠা আর সুস্বাদু থাকে না আগের মতো। হেমন্তে নতুন ধান উঠে গেলে নারীরা ঢেঁকিতে পিঠার জন্য চালের গুঁড়া বানাত। ‘বানাত’ বলছি, কারণ এখন আর ঢেঁকির প্রচলন খুব একটা নেই। এখন ‘কল’ থেকে গুঁড়া তৈরি করে আনা হয়।




বাংলাদেশে তৈরি পিঠা রন্ধনপ্রণালি অনুযায়ী দুই রকমের—ভাজা ও ভাপা। এই ভাজা ও ভাপা দুই ধরনের পিঠা কখনো দুধে চুবিয়ে দুধপিঠা আবার কখনো চিনি অথবা গুড়ের শিরায় বা খেজুরের রসে ভিজিয়ে রসের পিঠা তৈরি করা হয়। নকশি পিঠা আদতে নকশা করা ভাজা পিঠা। এটিকে দুধ, খেজুরের রস, চিনি বা গুড়ের শিরায় ভিজিয়ে অথবা না ভিজিয়েও খাওয়া যায়।




ক্ষীরপুলি, চন্দ্রপুলি, পোয়া পিঠা, ভাপা পিঠা, ছাঁচ পিঠা, ছিটকা পিঠা, আস্কে পিঠা, চাঁদ পাকন পিঠা, সুন্দরী পাকন, সর ভাজা, পুলি পিঠা, পাতা পিঠা, পাটিসাপটা, মুঠি পিঠা, আন্দশা, লবঙ্গ লতিকা, নকশি পিঠা ইত্যাদি কত যে পিঠা খাওয়া হয় বাংলাদেশে, তার সঠিক কোনো হিসাব নেই কারও কাছে। তবে কিছু কিছু পিঠা পুরো বাংলাদেশেই খাওয়া হয়, আবার কিছু পিঠা নির্দিষ্ট অঞ্চলের বাইরে খুব কম খাওয়া হয়। যেমন: সিলেট অঞ্চলের চুঙ্গি পিঠা, বিক্রমপুর অঞ্চলের বিবিখান পিঠা ইতাদি।




মিষ্টিমণ্ডার চেয়ে সম্ভবত প্রাচীন বাংলায় মিষ্টান্ন হিসেবে পিঠার জনপ্রিয়তা ছিল বেশি। চৈতন্যচরিতামৃতে দেখা যায়, পঞ্চাশ ব্যঞ্জনের সঙ্গে তৈরি হচ্ছে ‘ক্ষীর পুলি নারকেল পুলি আর পিষ্ট’। বরিশালের বিজয় গুপ্ত তাঁর মনসামঙ্গলে বলছেন,




‘মিষ্টান্ন অনেক রান্ধে নানাবিধ রস।




দুই তিন প্রকারের পিষ্টক পায়স।।




দুগ্ধে পিঠা ভালো মতো রান্ধে ততক্ষণ।




রন্ধন করিয়া হৈল হরসিত মন।।’




পিঠার রন্ধনপ্রণালি দেখলেই বুঝবেন এগুলো মিষ্টিজাতীয় পিঠা। এদিকে ভাটির দেশের যুবতী কন্যা কাজল রেখা চন্দ্রপুলি, ক্ষীরপুলির মতো ‘সুরস রসাল’ মিষ্টি পিঠা দিয়ে থালা সাজাচ্ছে।




‘চই চপরি পোয়া সুরস রসাল।




তা দিয়া সাজাইল কন্যা সুবর্ণের থাল।।




ক্ষীর পুলি করে কন্যা ক্ষীরেতে ভরিয়া।




রসাল করিল তায় চিনির ভাজ দিয়া।।’




কাজল রেখার পিঠার রন্ধনপ্রণালি খেয়াল করলেও দেখা যাবে পিঠাগুলো মিষ্টিজাতীয় এবং এগুলোর কোনো কোনোটা চিনির শিরায় চুবানো। উজান থেকে ভাটি সব জায়গার কন্যারাই দেখা যাচ্ছে পিঠা তৈরি করছেন মিষ্টি খাদ্য হিসেবে। এখনো বাংলাদেশের বেশির ভাগ পিঠা মিষ্টিজাতীয় এবং গুড়সহযোগে খাওয়া হয়। তবে কখনো কখনো ঝাল পিঠা খাওয়ারও প্রচলন রয়েছে। যেমন: চিতই পিঠা সরিষাবাটা কিংবা মরিচের ভর্তা বা শুঁটকির ঝাল ঝাল ভর্তা দিয়েও খাওয়া হয়। আবার ছিটা পিঠার আটায় মরিচ বাটা মিশিয়ে ঝাল করে ভাজা হয়। ছিটা পিঠা আবার হাঁসের মাংস দিয়েও খাওয়ার রেওয়াজ রয়েছে বাংলাদেশের কোনো কোনো অঞ্চলে। তবে চিতই পিঠা খাবার আদি পদ্ধতি হলো ঝোলা গুড়সহযোগে খাওয়া।




পুলি পিঠার মূল উপাদান নারকেলের পুর। নারকেলের সঙ্গে আখ বা খেজুরের গুড়, তিল ইতাদিও দেওয়া হয়। আবার কখনো কখনো পুলি পিঠা বানানো হয় ঝাল তরকারি দিয়ে। মোটকথা, মিষ্টান্ন হিসেবে পিঠা খাবার আদি ব্যাপারটা ঠিক থাকলেও এখন স্বাদমতো পিঠা খাবার প্রচলন হয়েছে, যেখানে মিষ্টির পাশাপাশি থাকছে ঝাল, গুড়ের পাশে থাকছে ধনেপাতার ভর্তা, মরিচ–পেঁয়াজের ভর্তা, শুঁটকির ভর্তা, বেগুন ভর্তা, বিভিন্ন ডালের ভর্তা, হাঁস বা মুরগির ঝোল ইতাদি।




শীতের সকালে বা সন্ধ্যায় পাড়ার মোড়ে মোড়ে পিঠাওয়ালা বসে। তেলের পিঠা বা পুয়া পিঠা, চিতই পিঠা আর ভাপা পিঠাই মূলত বিক্রি করে তারা। আর সারা বছর কিনতে পাওয়া যায় পাটিসাপটা পিঠা। গ্রামবাংলায় এখনো ধানের বিনিময়ে ভাপা পিঠা কিনতে পাওয়া যায়। চিতই পিঠা খাওয়ার অনুষঙ্গ সবচেয়ে বিচিত্র—গলির মোড়ের বা কোনো জনবহুল জায়গার চিতই পিঠা বিক্রেতাকে দেখলেই সেটা বোঝা যায়। কোন এলাকার চিতই পিঠা বিক্রেতা কত পদের ভর্তা দিচ্ছে, তার ওপর তাদের খ্যাতি নির্ভর করে আজকাল। দুই–চার পদ ভর্তা তো বটেই, সতের পদের ভর্তাসহযোগে চিতই পিঠা খাবার অভিজ্ঞতা আছে কারও কারও। কী নেই সেখানে? সরিষাবাটা, ধনেপাতার ভর্তা, মরিচ–পেঁয়াজের ভর্তা, শুঁটকির ভর্তা, বেগুন ভর্তা, মসুর ডালের ভর্তা, ছোলা-কাবলির চাট, মাছের ভর্তা, কলা ভর্তা, কাঁচা মরিচের ভর্তা ইত্যাদি।




শত বছর ধরে চলে আসা এই জনপ্রিয় খাবারের সেকাল আর একালে অনেক পরিবর্তন হয়েছে। কিন্তু পিঠাকে প্রজন্মান্তরে প্রবাহিত রাখার পুরো কৃতিত্ব নারীদের। সে কারণে পিঠার স্বাদের গুপ্ত বিদ্যার সন্ধান পাওয়া যায় গৃহিণীদের অভিধানেই।




লেখক: লোকসংস্কৃতি–বিষয়ক গবেষক




তথ্যঋণ:




মিলন দত্ত, বাঙালির খাদ্যকোষ, দে’জ পাবলিশিং, কলকাতা, ২০১৫।


</p><li><a href='https://www.prothomalo.com/life-style/article/1573681/%E0%A6%95%E0%A7%87%E0%A6%B6%E0%A6%95%E0%A6%A5%E0%A6%A8' target='_blank' >কেশকথন</a><br><p>[
‘শীত’ নিয়ে পত্রিকায় আত্মপ্রকাশ সেই শৈশবে। তখন শীতের গুণকীর্তনই...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/086eb3369e682cc6d7906fcb0d88759b-5c343b18bb3ac.jpg?jadewits_media_id=1408033"><p>

‘শীত’ নিয়ে পত্রিকায় আত্মপ্রকাশ সেই শৈশবে। তখন শীতের গুণকীর্তনই ছিল লেখার উপজীব্য। তারুণ্যে শীত দেখি অন্য আঙ্গিকে। জীবনের ঋণাত্মকতাটুকু আপন করে নেওয়াটাও যে কারও নিয়তি! শীতের ভালোমন্দ নিয়ে তর্ক চলতে পারে, তবে শীতে তর্কবিহীন একটাই শব্দ, ‘শুষ্কতা’।




আর্দ্রতা হারাচ্ছে, আর্দ্রতা বজায় রাখতে চেষ্টা করুন—এ কথা তো শুনেই আসছেন সবাই সেই কবে থেকে! এর বাইরেও শীতে চুলের সুস্থতায় আরও কিছু কথা রয়েছে বৈকি। রেড বিউটি স্যালনের স্বত্বাধিকারী রূপবিশেষজ্ঞ আফরোজা পারভীন জানালেন সেসব কথা। তাঁর কাছ থেকেই জেনে নিন চুলের ধরনভেদে এই সময়ে যত্ন নেওয়ার পদ্ধতি—




 




তৈলাক্তভাব যাঁদের চুলে




চুলে তৈলাক্তভাব থাকলে সাধারণত চুল লেপটে থাকাটাই একমাত্র সমস্যা হয়ে দাঁড়ায়। এ সমস্যা এড়াতে আফরোজা পারভীনের পরামর্শ—




● চুলে তেল মালিশ করবেন না।




● প্রতিদিন শ্যাম্পু করতে হবে। বিশেষত বাইরে যেতে হলে অবশ্যই প্রতিদিন শ্যাম্পু করা প্রয়োজন।




● বাজারে এমন কিছু শ্যাম্পু কিনতে পাওয়া যায়, যেগুলো চুলের তৈলাক্তভাব দূর করে। এ ধরনের শ্যাম্পু ব্যবহার করতে পারেন।




● আমলা প্যাক ব্যবহার করতে পারেন। পানিতে শুধু আমলা গুলে নিয়ে প্যাক তৈরি করুন। চুলের তৈলাক্ততা কমবে।




● কাঁচা মেহেদিও ব্যবহার করতে পারেন।




 




শুষ্কতা যখন নিত্যসঙ্গী




আফরোজা পারভীন জানালেন, শুষ্ক চুল সহজেই ভেঙে যায় এবং নষ্ট হতে থাকে। সাধারণত চুলের বিভিন্ন সমস্যা তাঁদেরই হয়ে থাকে, যাঁদের চুল শুষ্ক প্রকৃতির। আর চুলে রং বা অন্য রাসায়নিক পদার্থ ব্যবহার করে থাকলে সমস্যা হওয়ার আশঙ্কা আরও বেশি। রাসায়নিক পদার্থ ব্যবহার করা হয়েছে, এমন চুলের জন্য প্রতিষ্ঠানভিত্তিক সেবা (প্রোটিন ট্রিটমেন্ট বা স্পা) নেওয়া প্রয়োজন।




রাসায়নিক দ্বারা ক্ষতিগ্রস্ত হয়নি, এমন চুলের যত্ন বাড়িতেও নেওয়া সম্ভব বলে জানালেন তিনি—




 




● সপ্তাহে দু-তিন দিন চুলে ও মাথার ত্বকে ভালোভাবে তেল মালিশ করতে হবে।




● টক দই ও অ্যালোভেরা জেল দিয়ে হেয়ার প্যাক তৈরি করতে পারেন।




● পাকা কলা, পেঁপে ও মধু মিশিয়েও প্যাক তৈরি করা যেতে পারে।




 




স্বাভাবিক চুলের জন্য




● চুলে শুষ্কভাব কিংবা তৈলাক্তভাব থাকলে যেসব হেয়ার প্যাক ব্যবহার করা যায়, স্বাভাবিক চুলের জন্যে এগুলোর মধ্য থেকে যেকোনোটিই বেছে নিতে পারেন।




● সপ্তাহে এক দিন চুল ও মাথার ত্বকে তেল মালিশ করুন।




 




সব ধরনের চুলের জন্য আরও কিছু




● কোনো হেয়ার প্যাক ২০ মিনিটের বেশি সময় পর্যন্ত লাগিয়ে না রাখাই ভালো।




● তিন মাস অন্তর চুলের আগা ছেঁটে নিন।




● বাড়িতে যত্নের পাশাপাশি প্রতিষ্ঠানভিত্তিক সেবাও নিতে পারেন।


</p><li><a href='https://www.prothomalo.com/life-style/article/1573675/%E0%A6%95%E0%A6%BF%E0%A6%B6%E0%A7%8B%E0%A6%B0%E0%A7%80%E0%A6%B0-%E0%A6%B6%E0%A7%80%E0%A6%A4%E0%A7%87%E0%A6%B0-%E0%A6%AA%E0%A7%8B%E0%A6%B6%E0%A6%BE%E0%A6%95' target='_blank' >কিশোরীর শীতের পোশাক</a><br><p>[
শীত মানে যেন ফ্যাশনের মৌসুম। নানা কায়দার শীতের পোশাক দেখা যায় এই মৌসুমে। তাই...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/08a92cf8c34dcaac7b80a1e080fd0b44-5c3435e56eddc.jpg?jadewits_media_id=1408020"><p>

শীত মানে যেন ফ্যাশনের মৌসুম। নানা কায়দার শীতের পোশাক দেখা যায় এই মৌসুমে। তাই কিশোরীর স্টাইলও পাল্টে যায়। এবার কিশোরীদের শীতের পোশাকে একেবারেই নেই গত বছরের ফ্যাশনের ছোঁয়া। রং, নকশা আর কাট সব দিক দিয়েই দেখা যাচ্ছে নতুনত্ব।




কিশোরীদের বয়স ও জীবনধারার ওপর নির্ভর করেই এবার শীত পোশাক আনা হচ্ছে। কারণ, তারা শীতে ফ্যাশনের পাশাপাশি চাচ্ছে আরামদায়ক পোশাক। তাই তো এবার খুব আঁটসাঁট কিছু নয়, বাজার দখল করে আছে বেশ ঢিলাঢালা, স্টাইলিশ ও আরামদায়ক শীতের পোশাক।




লা রিভের জ্যেষ্ঠ ব্যবস্থাপক (বিপণন) আফরিনা হাবিব বলেন, শীত মানেই লেয়ারিং ফ্যাশন অর্থাৎ একটার ওপর আরেকটা বা আরও বেশি কাপড় পরে ফ্যাশন তুলে ধরতে পারবেন। ব্লেজারের মধ্যে নতুন এসেছে টার্টান এমব্রয়ডারিড ব্লেজার, জ্যাকেটগুলোকে বলা হয় টুইড জ্যাকেট। এ ছাড়া কিশোরীদের কাছে ট্রেঞ্চ কোট ও প্লেইড হুডি বেশ জনপ্রিয়তা পেয়েছে।




যারা পাশ্চাত্য পোশাক পরে একটু–আধটু, তাদের জন্য বাজারে এসেছে পঞ্চো। যারা শাল পরে আরাম পায় না, তারা পঞ্চো পরতে পারে। এটি শাল ও মাফলারের আদলেই তৈরি করা হয়েছে, কিন্তু দেখে মনে হবে স্টাইলিশ টপ।




কিন্তু যারা জিনসের সঙ্গে টপ পরেই আরাম পায়, তাদের জন্য বাজারে এসে উলের টপ। এই ধরনের টপ বেশ হালকা হয়ে থাকে, কিন্তু কিছুটা ঢিলাঢালা ধরনের হয়।




আর যে কিশোরীরা সোয়েটারকেই বেশি প্রাধান্য দিয়ে থাকে, তাদের জন্য বাজারে এসেছে লম্বা সোয়েটার। এখন কিন্তু লম্বায় ছোট সোয়েটার একেবারেই স্টাইলিশ দেখায় না।




এই সোয়েটারগুলোতে সামনে থেকে থাকে না কোনো বোতাম এবং ঝুলও হয়ে থাকে হাঁটু পর্যন্ত।




কিশোরীদের শীতের কাপড়ের মধ্যে আরেকটি পছন্দের পোশাক হলো কার্ডিগান। গলা আটকানো গোল গলা বা ভি আকারের কার্ডিগানগুলো বাজারে এখন বেশ চলছে। যারা কামিজ বা লম্বা ফতুয়া পরে, তারা এই ধরনের কার্ডিগান সহজেই পরে ফেলতে পারবে।




শীতে জ্যাকেট কিশোরীদের মধ্যে জনপ্রিয় একটি পোশাক। একসময় জ্যাকেট বলতেই বোঝা হতো লেদারের জ্যাকেট। কিন্তু এখন জ্যাকেটের ধরনে এসেছে অনেক পরিবর্তন। কিশোরীদের জন্য যে জ্যাকেট এসেছে, তা কিন্তু মোটেও ফরমাল নয়।




বাজারে এসেছে জ্যাকেট ও ব্লেজার কাটিংয়ের শীতের পোশাক। এগুলো সুতি ও উলের কাপড়ের সংমিশ্রণে হয়ে থাকে। এগুলো একটু উজ্জ্বল রং যেমন গোলাপি, পেস্ট, সবুজ রঙের হয়ে থাকে।




এ ছাড়া হালকা ফরমাল ব্লেজার জ্যাকেটগুলো সিনথেটিক কাপড়ের হয়ে থাকে। এগুলো তুলনামূলক হালকা রং, যেমন বাদামি, হালকা গোলাপি, সাদা, ধূসর ইত্যাদি রঙের হয়ে থাকে।




এ ছাড়া হুডি জ্যাকেটগুলো যেমন স্টাইলিশ, তেমনি তা কান ও মাথাকে ঠান্ডা থেকে রক্ষা করে। এখন কিশোরীদের জন্য জিপারসহ বা ছাড়া দুই ধরনের হুডি জ্যাকেটই পাওয়া যাচ্ছে।




কোথায় পাবেন




নিউমার্কেট, ঢাকা কলেজসহ এই এলাকায় পেয়ে যাবে। এ ছাড়া লা রিভ, এক্সটাসি, ফ্রিল্যান্ড, স্মার্টেক্স, ইনফিনিটিসহ বিভিন্ন ফ্যাশন হাউসে পাবেন কিশোরীদের শীতের কাপড়।




দরদাম




জ্যাকেট ব্লেজার পাবেন ৩০০০ টাকা, উলের স্টাইলিশ টপ ২০০০ থেকে ২৫০০, হুডি ১৫০০ থেকে ৪০০০ টাকা, পঞ্চো ৫০০ থেকে ১৫০০ টাকা, কার্ডিগান ৮০০ থেকে ৩০০০ টাকা।


</p><li><a href='https://www.prothomalo.com/life-style/article/1573673/%E0%A6%B6%E0%A6%BF%E0%A6%B6%E0%A7%81%E0%A6%B0-%E0%A6%9C%E0%A6%BE%E0%A6%AE%E0%A7%8D%E0%A6%AA%E0%A6%B8%E0%A7%8D%E0%A6%AF%E0%A7%81%E0%A6%9F' target='_blank' >শিশুর জাম্পস্যুট!</a><br><p>[
শহরগঞ্জে শীত জেঁকে বসেছে। শীতের হাতে কাবু ছোটবড় সবাই। তবে এই সময়ে শিশুদেরই...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/ff4dcf36c5e89d126be049f6479a5e61-5c343548d26f7.jpg?jadewits_media_id=1408016"><p>

শহরগঞ্জে শীত জেঁকে বসেছে। শীতের হাতে কাবু ছোটবড় সবাই। তবে এই সময়ে শিশুদেরই কষ্ট হয় বেশি। তাই বড়দের আগে ভাবতে হয় শিশুদের নিয়ে। শিশুর তেল, ময়েশ্চার ছাড়াও আরামদায়ক পোশাক দরকার হয়। ঘরে থাকলে কিংবা বাইরে নিয়ে গেলেও শিশুর পরনে থাকা চাই শীত তাড়ানোর উপযুক্ত পোশাক। সেটা হতে হবে আরামদায়ক এবং ওম ভরা। এসব দিক খেয়াল রেখেই শীতে শিশুদের পরাতে পারেন জাম্পস্যুট। বাজারে যেটা বেবি জাম্পস্যুট নামেই পরিচিত।




পা থেকে মাথা অবধি ঢেকে রাখা যায় কেবল পেট রবাবর টেনে দিতে হয় একটি চেইন। শিশুকে শীত থেকে রক্ষা করতে পায়ে মোজা, মাথায় টুপি, গায়ে সোয়েটারের মতো কয়েক প্রস্থ গরম কাপড় পরানোর ঝামেলা থেকে রেহাই পেতে এই জাম্পস্যুটটি বেশ সুবিধাজনক। বলছিলেন, এক বছর দুই মাস আগে মা হওয়া বুশরা রহমান। তিনি তাঁর সন্তানকে শীতে জাম্পস্যুট পরিয়ে রাখেন। তাঁর মতে, জাম্পস্যুট পরানোর আগে গায়ে নরম সুতির জামাকাপড় পরিয়ে নিলে আর কোনোভাবেই শীত লাগবে না।




ধানমন্ডি হকার্স, নূরজাহান মার্কেট ঘুরে দেখা গেল এই পোশাকটির বেশ কদর। অনেক বাবা–মা কোলে শিশু নিয়ে দোকানে দোকানে ঘুরে জাম্পস্যুট দেখছেন, কিনছেন। তেমনি জাম্পস্যুট কিনতে আসা দম্পতি শীলা এবং রফিক বলেন, নবজাতক শিশু থেকে প্রায় চার–পাঁচ বছর বয়স অবধি শিশুদের জাম্পস্যুট পরিয়ে রাখা যায়। এটি নরম গেঞ্জি এবং ফানেল কাপড়ের হয়ে থাকে বিধায় শীতে শিশুর শরীরে ওম লাগে। শিশুদের মাথা, কান, গলা, হাত, পা সবটাই একটা পোশাকের ভেতর ঢেকে রাখা যায়। ফলে অন্যান্য অঙ্গের জন্য আলাদা করে আর কোনো পোশাক লাগে না এবং দেখতেও শিশুটিকে বেশ স্মার্ট লাগে। চলাফেরায়, কোলে নেওয়ার জন্য বেশ সুবিধাজনক বা দেখভালের জন্য আলাদা করে খুব বেশি সময়ও লাগে না। এটা পরানোর পর বেশ খানিকটা সময় নিশ্চিন্ত থাকা যায়।




নূরজাহান সুপার মার্কেটের বেবি ফ্যাশন নামের দোকানের বিক্রয়কর্মী সোহরাব জানান, বেবি জাম্পস্যুট সাধারণত দুই রকমের হয়ে থাকে। একটি পা থেকে মাথা অবধি, অন্যটি পা ছাড়া প্যান্টের মতো হয়ে গলা অবধি। সোহরাব এই দুই রকমের কথা বললেও বাজারে আরও একটি ধরন দেখা গেল, সেটা পায়ে মোজার মতো অংশটি বাদ দিয়ে মাথা অবধি। বেবি জাম্পস্যুটের বৈশিষ্ট্য অনুযায়ী কোমর থেকে শুরু করে গলা অবধি চেইন টানা থাকে। শিশুর হাত–পা শরীর এর ভেতর ঢুকিয়ে চেইন টেনে দিলেই শীত তাড়ানোর ব্যবস্থা হয়ে গেল।




ধানমন্ডি হকার্স এবং নূরজাহান মার্কেটের দোকানিদের ভাষ্যমতে, শিশুদের আরামের কথা মাথায় রেখে বেবি জাম্পস্যুটের অধিকাংশই তৈরি হয় নরম গেঞ্জি কাপড়ে। দোকান ঘুরে দরদাম করে কিনলে ২০০ থেকে ৬০০ টাকার মধ্যেই এসব জাম্পস্যুট কিনতে পাওয়া যাবে।


</p><li><a href='https://www.prothomalo.com/life-style/article/1573672/%E0%A6%B6%E0%A7%80%E0%A6%A4%E0%A7%87%E0%A6%B0-%E0%A6%A6%E0%A6%BF%E0%A6%A8%E0%A7%87-%E0%A6%AF%E0%A7%87%E0%A6%AE%E0%A6%A8-%E0%A6%9C%E0%A7%81%E0%A6%A4%E0%A6%BE' target='_blank' >শীতের দিনে যেমন জুতা</a><br><p>[
এই শীতে নানান কায়দা করে পায়ের যত্ন নিচ্ছেন নিশ্চয়ই? তাতে ফায়দা হচ্ছে পায়ের...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/c348bb4cd85b4516783df6b8e59069b4-5c3434c1f0836.jpg?jadewits_media_id=1408015"><p>

এই শীতে নানান কায়দা করে পায়ের যত্ন নিচ্ছেন নিশ্চয়ই? তাতে ফায়দা হচ্ছে পায়ের ত্বকের, জানি। তাই বলে ফ্যাশনের কথা ভুলে গেলে তো চলছে না। এই মৌসুমে তো সব জুতা পায়ের জন্য উপযোগী নয়। বিশেষ করে খোলা জুতা এড়িয়ে পা ঢাকা জুতার ফ্যাশন দেখা যায় শীতে।




ভ্রমণ আর বিয়ের অনুষ্ঠান মাথায় রেখে অনেকেই এ সময়ে মনোযোগ দিচ্ছেন জুতার ফ্যাশনে। বাজারে ইতিমধ্যে চলে এসেছে নানা রঙের নানা ঢঙের জুতা—যেগুলোর নকশাই করা হয়েছে শীতকালের কথা মাথায় রেখে।




কী চান? ক্যাজুয়াল, সেমি ক্যাজুয়াল, ফরমাল, স্পোর্টি নাকি ভ্রমণের জন্য জুতা? রাজধানীর জুতার বাজার ঘুরে দেখা গেলো বাদ নেই কোনোটা। সাধ করলে দাম বাড়াতে হবে। আর সাধ্যের মধ্যে কিনতে চাইলেও অভাব নেই। যারা ব্র্যান্ডের জুতা পছন্দ করেন, তাঁরা চলে যেতে পারেন অ্যাপেক্স, বাটা, ওরিয়ন, বে এম্পোরিয়াম—এমন সব জুতার দোকানে। কিছুটা সাধ্যের মধ্যে দর–কষাকষি করে কিনতে চাইলে যেতে পারেন রাজধানীর চৌরঙ্গি বাজার, এলিফ্যান্ট রোড, নিউমার্কেট, বসুন্ধরা সিটি শপিং কমপ্লেক্স, ইস্টার্ন প্লাজার জুতার দোকানে।




বাটার মেল অ্যান্ড স্পোর্টস বিভাগের কালেকশন ম্যানেজার রেজাউল হায়দার বলেন, ‘শীতে পা ঢাকাটা যেমন গুরুত্বপূর্ণ, তেমনি ফ্যাশন করাও জরুরি।’ তাঁর কাছ থেকেই জানা গেল এখন ছেলেদের জন্য ফরমাল, সেমি ফরমাল, ক্যাজুয়াল জুতা তো বাজারে আছেই, সেই সঙ্গে চাহিদা বাড়ছে বুট জুতারও। এগুলো কিছুটা সেমি ক্যাজুয়াল। হাঁটা কিংবা ভ্রমণের জন্য আলাদা নকশার জুতা আছে। আরও আছে দম্পতিদের জন্য নকশা মেলানো জুতো। শীতে ক্যাজুয়াল স্পোর্টি জুতো বেশি বিক্রি হয় বলে জানালেন রেজাউল হায়দার।




শীতকালে মেয়েদের মধ্যে চাহিদা বেশি ব্যালিরিনা জুতার। জানালেন, বাটার লেডিস অ্যান্ড চিলড্রেন কালেকশনের সহকারী ব্যবস্থাপক ফাহিমা পারভীন। তিনি বললেন, এবার মখমলের নকশার জুতা ও স্যান্ডেল খুব চলছে। কেননা মখমল শীতের প্রকৃত ফ্যাশন ফুটিয়ে তুলেছে। এই জুতাগুলো সাধারণত বিয়ে বা অন্য অনুষ্ঠানে পরে যাওয়ার মতো ফরমাল। এ ছাড়া মেয়েদের বুট জুতাও ইদানীং নজরে এসেছে ক্রেতাদের, বললেন ফাহিমা পারভীন। এসব বুট জুতা চামড়ার তৈরি। বিভিন্ন কাটের নকশার পাওয়া যাবে বাজারে। তবে পশ্চিমা পোশাকের সঙ্গে একজোড়া বুট জুতা পরে নিলেই স্টাইলে চলে আসবে নতুনত্ব। অনেক দোকানেই এই বুট স্টাইলের ‘হাইনেক’ (উঁচু গলা) জুতার দেখা মিলছে। ছেলে ও মেয়েদের জন্য এসব জুতা আলাদাভাবে তৈরি করা হয়েছে। কোনো জুতার গলা উঁচু হয়েছে গোড়ালি পর্যন্ত, কোনোটা আবার গোড়ালি ছাড়িয়ে আরও ওপরে উঠেছে। মেয়েদের তো হাঁটুসমান বুটও পাওয়া যাচ্ছে হিলযুক্ত বা ছাড়া।




ওরিয়নের ব্যবসায় উন্নয়ন বিভাগের ব্যবস্থাপক মোহাম্মদ মিনহাজ উদ্দিন বলেন, ‘রঙিন ও আরামদায়ক জুতার চাহিদা বেশি এখন। শীতে কেডস, লোফার, স্নিকার্স—এসব বেশি চলছে ওরিয়নে। বুটেরে সঙ্গে সাধারণত জিনসের প্যান্ট আর জ্যাকেট পরলেই ভালো দেখাবে।’




ব্র্যান্ডের জুতা কিনতে পারবেন ১ হাজার ৫০০ থেকে ৮ হাজার টাকায় আর ব্র্যান্ড ছাড়া হলে ৫০০ থেকে ৪ হাজার টাকায় কিনতে পারবেন।


</p><li><a href='https://www.prothomalo.com/life-style/article/1573447/%E0%A6%B6%E0%A6%B0%E0%A7%80%E0%A6%B0%E0%A7%87%E0%A6%B0-%E0%A6%A8%E0%A6%BE%E0%A6%AE-%E0%A6%AE%E0%A6%B9%E0%A6%BE%E0%A6%B6%E0%A7%9F' target='_blank' >শরীরের নাম মহাশয়</a><br><p>[
‘উফ...প্রতিদিন সকাল আটটায় ক্লাস। এর কোনো মানে হয়?’
‘গরমকাল হলেও একটা কথা...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/06/1c8b39beac8b954866c3e73775528f2b-5c31bbfb3cbd2.jpg?jadewits_media_id=1407589"><p>

‘উফ...প্রতিদিন সকাল আটটায় ক্লাস। এর কোনো মানে হয়?’




‘গরমকাল হলেও একটা কথা ছিল। শীতের দিনে সকাল আটটা!’




‘সকাল না, ওটাকে ভোররাত বলা উচিত!’




‘সকালে ক্লাস করা মানে ঘুমটাই নষ্ট।’




দুজন সহপাঠী এভাবেই মূল্যায়ন করছিল সকালের ক্লাসকে। বিশ্ববিদ্যালয়ে সবে ভর্তি হয়েছে ওরা। বড় হওয়ার আনন্দ এর আগে ওরা টের পায়নি। স্বাধীন জীবনের সুখ বুঝতে শুরু করেছে মাত্র। সারা সন্ধ্যা আড্ডা দাও, বলার কেউ নেই। রাত জেগে ইন্টারনেট-ফেসবুকে থাকো, কেউ বাধা দেবে না। এমন সুন্দর রুটিনে প্রথম বাধা হয়ে এল সকালের ক্লাস। কিন্তু সকালের ক্লাস মানে কি ঘুম নষ্ট?মোটেও তা নয়। সকালে উঠলে দিনটাই অনেক বড় হয়ে যায়। আর দিন বড় হওয়া মানে অনেক বেশি কাজ করা যায়। তবে বেশি কাজ মানে আড্ডা আর মোবাইল নয়। ওগুলো তো থাকবেই, তবে সবার আগে স্বাস্থ্য। স্বাস্থ্যের কথা স্কুলের শিক্ষকেরা সব সময় শুনিয়েছেন—‘স্বাস্থ্যই সকল সুখের মূল’। তবে ওটাকে ছাত্ররা ভাবসম্প্রসারণ পর্যন্তই চিন্তা করেছে। মা-বাবাও সন্তানের স্বাস্থ্য নিয়ে ভাবেন। তবে তাদের কাছে স্বাস্থ্য মানে ঠিকমতো খাওয়াদাওয়া করা। আমার মেয়ে কিছু খেতে চায় না, আমার ছেলে শুধু চিকেন ফ্রাই খায়...এ পর্যন্তই। বিশ্ববিদ্যালয় পর্যায়ে আসার পর ওটুকু বলার বা দেখার মতোও কেউ থাকে না। তা ছাড়া বয়সটাই এমন—কেউ কিছু বললেও সহজে গায়ে লাগে না। নিজের অভিভাবক তখন মনে হয় নিজেকেই। ফলে এই পর্যায়ে এসে শরীরের দিকে একেবারেই মনোযোগ থাকে না শিক্ষার্থীদের। ব্যায়াম-শরীরচর্চা বাদ দিন, ঠিকমতো খাওয়া-ঘুমের দিকেও ন্যূনতম নজর থাকে না বেশির ভাগ ছেলেমেয়ের।অথচ তরুণ বয়সের এই সময়টা সবচেয়ে মূল্যবান। এ সময় অনেকের রাত জাগার অভ্যাস তৈরি হয়। নতুন রুটিনে খাওয়া-ঘুম এলোমেলো হয়ে যায়। তরুণ শরীরের ক্ষয় আশপাশের কারও নজরেই পড়ে না। অনেক দিন পরে কেউ হয়তো দেখে বলে, ‘এ কী অবস্থা তোমার শরীরের!’ এ রকম কথা খুব বেশি নাড়াও দেয় না মনে। কারণ, বড় কোনো অসুখ তো নেই। কথায় বলে, ‘শরীরের নাম মহাশয়, যা সওয়াবে তাই সয়।’ রাত জাগা আর খাওয়া-ঘুমের নতুন নিয়ম শরীর তো বেশ মানিয়ে নিয়েছে! আপাতভাবে এমনটাই মনে হয়। তবে এই অনিয়মের ফল হয় দীর্ঘমেয়াদি। আর এর পরিণাম টের পাওয়া যায় বয়স একটু বাড়লেই। তাই এমন কিছু করা উচিত নয়, যা শরীরের ওপর খারাপ প্রভাব ফেলতে পারে। এ জন্য সতর্ক হওয়া উচিত বিশ্ববিদ্যালয় জীবনেই। কী করা উচিত, জেনে নেওয়া যাক:● রাত জাগা যাবে না। প্রয়োজনে ভোরে উঠে পড়াশোনা ও অন্যান্য কাজ করতে হবে।● প্রতিদিন নিয়ম করে ব্যায়াম করতে হবে। প্রয়োজনে জিমে যাওয়া যেতে পারে। প্রথম তিন মাস খালি হাতে ব্যায়াম করা উচিত।




● সাঁতার না জানলে শিখতে হবে। সপ্তাহে অন্তত তিন দিন সাঁতার কাটা ভালো।




● ভোরবেলা ক্লাস বা অন্য কারণে না পারলে বিকেল বা সন্ধ্যার কোনো নির্দিষ্ট সময়ে শরীরচর্চা করতে হবে।




● ফুটবল, ক্রিকেট, ব্যাডমিন্টন ইত্যাদি আউটডোর গেম খেলা যেতে পারে বন্ধুরা মিলে।




● খাওয়াদাওয়ার ব্যাপারে সচেতন থাকতে হবে। কারণ, ভালো খাবার ও তাজা ফলমূল সাধারণ রোগবালাইকে দূরে রাখে।




● দিনে দুই থেকে তিন লিটার পানি পানের প্রয়োজন।




● স্কাউটিং, বিএনসিসি সবাই করবে এমন নয়, তবে নিজেকে চালাতে হবে চমত্কার রুটিনের ভেতর।




● ধূমপান, বাজে অভ্যাস ইত্যাদি তৈরি হলে দ্রুত তা থেকে বেরিয়ে আসতে হবে।




● ইতিবাচক আলোচনায় অংশ নিতে হবে এবং নেতিবাচক সঙ্গ এড়িয়ে চলতে হবে।




মনে রাখতে হবে, শারীরিক সুস্থতা নিজের মানসিক স্বাস্থ্যকেও ভালো রাখে। আর পড়াশোনাতেও মনোযোগ বাড়িয়ে দেয়। আবার বলি, ‘শরীরের নাম মহাশয়...।’ একে খারাপ রুটিনে চালালেও মানিয়ে নেবে; আবার ভালো রুটিনে চালালেও চলতে পারবে। তবে দীর্ঘমেয়াদে দুই রকম রুটিনের ফল নিশ্চয় এক রকম হবে না।




লেখক: সহযোগী অধ্যাপক, বাংলা বিভাগ, ঢাকা বিশ্ববিদ্যালয়


</p><li><a href='https://www.prothomalo.com/life-style/article/1573408/%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%9F%E0%A6%BF-%E0%A6%A8%E0%A6%BF%E0%A6%B6%E0%A7%8D%E0%A6%AC%E0%A6%BE%E0%A6%B8-%E0%A6%B9%E0%A7%8B%E0%A6%95-%E0%A6%A8%E0%A6%BF%E0%A6%B0%E0%A6%BE%E0%A6%AA%E0%A6%A6' target='_blank' >প্রতিটি নিশ্বাস হোক নিরাপদ!</a><br><p>[
আমরা সব সময় চেষ্টা করি আমাদের পরিবারের প্রতিটি মানুষের নিরাপত্তা নিশ্চিত...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/06/611715c1d89e0411808b50b6b0919edf-5c318be801115.jpg?jadewits_media_id=1407513"><p>

আমরা সব সময় চেষ্টা করি আমাদের পরিবারের প্রতিটি মানুষের নিরাপত্তা নিশ্চিত করতে! যেমন নিরাপদ বাসস্থান, নিরাপদ পানি, নিরাপদ খাবার। কিন্তু কখনো কি ভেবে দেখেছি প্রতিটি সেকেন্ডে নেওয়া নিশ্বাসের নিরাপত্তা নিয়ে?




গত চার দশকে বাংলাদেশের জনসংখ্যা বেড়েছে দ্বিগুণেরও বেশি। যেহেতু আমাদের দেশটি অপেক্ষাকৃত ছোট দেশ, খুব বেশি জনসংখ্যার সঙ্গে এটি ঘনবসতিপূর্ণও। বিশেষ করে ঢাকা ও চট্টগ্রাম। প্রযুক্তির আধুনিকতার সঙ্গে তাল মিলিয়ে চলতে এবং আমাদের জীবনধারার মান বিকাশে আমরা বদ্ধ পরিকর। আর এই প্রতিজ্ঞা বাস্তবায়ন করার লক্ষ্যে শহর এবং গ্রামে চলছে উন্নয়নমূলক কাজ যা কিছু ক্ষেত্রে বায়ু দূষণের কারণ হয়ে দাঁড়িয়েছে।




এ ছাড়া ক্ষতিকর গ্যাস, অতিরিক্ত ধুলোবালি, গাড়ির কালো ধোঁয়া প্রতিনিয়ত বায়ুমণ্ডলের মধ্যে প্রবেশ করে বায়ুকে দূষিত করছে যা উদ্ভিদ, প্রাণী এবং মানুষের অনেক ক্ষতি করে। বিশ্ব স্বাস্থ্য সংস্থা (ডব্লিউএইচও) দ্বারা এক গবেষণায় সতর্ক করা হয়েছে যে ২০১০ সাল থেকে পিএম ২.৫ (পার্টিকুলেট ম্যাটার) নামের একটি ক্ষতিকারক পদার্থের ঘনত্ব বাংলাদেশের বায়ুমণ্ডলে ১০ গুণ বেশি পরিমাণে বাড়ছে যার ফলে বায়ুমানের গুণমান দ্রুত অবনতি ঘটছে।




বাংলাদেশ পরিবেশ অধিদপ্তরের (২০১৩-২০১৬) একটি জরিপেও দেখা গেছে যে বাংলাদেশের রাজধানী ঢাকাতে এই ক্ষতিকর পদার্থ, পিএম ২.৫ এর ৫৮ শতাংশ আসে ইটের ভাটা থেকে, রাস্তা ধুলো থেকে আসে ১৫ শতাংশ এবং মোটর গাড়ির ধোয়া থেকে আসে ১০.৪ শতাংশ।




এ ছাড়া শীতের শুষ্ক পরিবেশের কারণে আমাদের বাসাবাড়িতে আরও বেশি পরিমাণে ধুলোবালি আসে। এর মানে হলো আমরা আমাদের নিরাপদ বাসায় বসেই দূষিত বায়ু গ্রহণ করছি!




আমাদের পরিবারের প্রতিটি নিশ্বাসের নিরাপত্তা নিশ্চিত করতে, বাংলাদেশে এই প্রথম ট্রান্সকম ডিজিটাল নিয়ে এসেছে সর্বোচ্চ মানের "Samsung Air purifier" যা ভাইরাস এবং পিএম ২.৫ এর ঘনত্ব ৯৯% পর্যন্ত কমাতে পারে। যা কিনা এখন আপনি এই লিংকটিতে যেয়ে https://goo.gl/VJWZY1 প্রি-অর্ডার করতে পারবেন অথবা এ সম্পর্কে আরও বিস্তারিত জানতে কল করতে পারেন ০১৭৫৫৫৫৮৮৪৫ নম্বর এ।




ট্রান্সকম ডিজিটাল আপনাকে অফার করছে তিনটি এক্সক্লুসিভ মডেল; ১. AX 40 K 3020 WU Samsung Air Purifier with Intensive Triple Air Purification, ২. AX 70 J 7000 WT Samsung Air Purifier with Fast and Wide Purification, ৩. AX 60 M 5051 WS Samsung Air Purifier with Fast and Wide Purification যা দূষণমুক্ত বাতাস এবং সহজ পরিচালনা নিশ্চিত করে। এই এয়ার পিউরিফাইয়ার গুলোর দাম শুরু হয়েছে মাত্র ২৪৯০০ টাকা থেকে।




তাই আপনার পরিবারের সম্পূর্ণ নিরাপত্তা নিশ্চিত করতে, Samsung Air purifier এর সঙ্গে দূষণমুক্ত বাতাস উপভোগ করুন।




 


</p></ol>
    </body>
</html>     

