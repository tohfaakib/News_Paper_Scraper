
<html>
    <head>
    <meta charset="UTF-8">
    <title>Prothom Alo Link Scraping</title>
    </head>
    <body>
        <h2>Opinion</h2>
<ol><li><a href='https://www.prothomalo.com/opinion/article/1573766/%E0%A6%AC%E0%A6%BF%E0%A6%9C%E0%A7%87%E0%A6%AA%E0%A6%BF%E0%A6%B0-%E0%A6%86%E0%A6%B8%E0%A6%BE%E0%A6%AE-%E0%A6%9C%E0%A7%81%E0%A7%9F%E0%A6%BE' target='_blank' >বিজেপির আসাম-জুয়া</a><br><p>[
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/473ad887ff90cab3233058e91989311b-5c34a0b3c09fb.jpg?jadewits_media_id=1408218"><p>






অসমজুড়ে ধর্মঘটএগারো ঘণ্টার ‘বন্‌ধ্‌’-এ অসম আজ উত্তপ্ত। পুলিশের সঙ্গে অনেক জায়গায় সংঘাত হলো। জাতীয় মহাসড়ক অবরুদ্ধ। দিব্রুগড়ে মুখ্যমন্ত্রীর বাসভবন ঘেরাওয়ের পাশাপাশি ভাঙচুর হলো বিজেপির কার্যালয়। মূলত নাগরিকত্ব আইনের প্রস্তাবিত সংশোধনী লোকসভায় উত্থাপনের বিরুদ্ধে অসমিয়া শিক্ষার্থীরা এই বন্‌ধ্ ডেকেছে। একই দাবিতে মিজোরামের আইজলেও আজ ব্যাপক বিক্ষোভের খবর মিলেছে।




প্রথমে নাগরিকপঞ্জি করে বিজেপি অসমে বাংলাভাষীদের সঙ্গে অসমিয়াদের সরাসরি বিরোধ বাড়িয়েছিল। এখন নাগরিক আইন সংশোধনের মাধ্যমে কেবল হিন্দু বে-নাগরিকদের সুবিধার প্রলোভন দেখিয়ে বিজেপি বাঙালি হিন্দু-মুসলমানদের সঙ্গে দূরত্ব বাড়াতে চাইছে। কিন্তু অসমিয়ারা নিজেদের স্বার্থে বিজেপির এই রাজনীতির বিরুদ্ধে দাঁড়িয়ে গেছে।




বিজেপি উত্থাপিত নাগরিকত্ব আইনে প্রস্তাবিত সংশোধন হলে কেবল হিন্দু উদ্বাস্তুদের ভারতজুড়ে নাগরিকত্ব পাওয়ার সুযোগ বাড়বে। মুসলমানদের বাদ দিয়ে কেবল হিন্দুদের জন্য নিয়ম শিথিল করতে চায় বিজেপি। এ নিয়ে অসমিয়াদের একাংশের সঙ্গে বিজেপির দূরত্ব তৈরি হলো। অসমিয়ারা ভাবছে, বিজেপি নাগরিকত্ব আইন সংশোধন করে আসামসহ উত্তর-পূর্ব ভারতে হিন্দুদের সংখ্যা আরও বাড়াতে চায়। এটা তার সুদূরপ্রসারী লক্ষ্য।




বাংলাদেশের সীমান্তঘেঁষা ভারত নিয়ন্ত্রিত অঞ্চলগুলোতে বিজেপির এসব পদক্ষেপ বিষয়ে বাংলাদেশের প্রচারমাধ্যম উদাসীন হলেও এর আঁচ থেকে বাংলাদেশ মুক্ত থাকবে না বলেই মনে হয়। বিজেপি খুব সচেতনভাবে, হিসাব-নিকাশ করেই এই খেলা খেলছে। খেলার মাঠটি অসমে হলেও বিজেপির মূল টার্গেট পশ্চিমবঙ্গের হিন্দু বাঙালিদের ভোট এবং বাংলাদেশকে মনস্তাত্ত্বিকভাবে চাপে রাখা।




লোকসভা নির্বাচন সামনে রেখে ‘লাভ–ক্ষতি’র পরিসংখ্যানলোকসভায় পশ্চিমবঙ্গে আসন ৪২টি। আর আসামসহ উত্তর-পূর্ব ভারতের সাত রাজ্য মিলে আসন ২৪টি। পশ্চিমবঙ্গে বিজেপির মাত্র দুজন লোকসভা সদস্য। আর সমগ্র উত্তর-পূর্ব ভারতে আটজন। গত নির্বাচনের এই চিত্র সামনে রেখেই বিজেপি এখন অসমে রাজনৈতিক জুয়ায় লিপ্ত।




দলটির নীতিনির্ধারকেরা দেখেছেন, নাগরিকপঞ্জি এবং নাগরিক আইন সংশোধন উদ্যোগে পশ্চিমবঙ্গে তার আসন বাড়ার বিপুল সম্ভাবনা রয়েছে। কারণ, নাগরিক আইন সংশোধিত হলে বাংলাভাষী উদ্বাস্তু হিন্দুদের অনেকে লাভের সম্ভাবনা দেখতে পাবেন। অন্তত লাভের একটা বিভ্রম হলেও তৈরি হবে। এতে সেখানকার প্রতিদ্বন্দ্বী সিপিএম ও তৃণমূলের ভোট কাটা পড়বে।




আবার নাগরিকপঞ্জি হওয়ায় অসমে মাওলানা বদরুদ্দীন আজমলের মুসলমানপ্রধান ‘গণতান্ত্রিক মোর্চা’র আসন কমার আশঙ্কা আছে। কারণ, নাগরিকত্ব আইন মুসলমান ভোটার কিছু কমাতে পারে সেখানে। অসমে গত এক দশকে এটাই ছিল বিজেপির মূল লক্ষ্য। আজমলের দল অনেকাংশে মুসলমান ভোটারনির্ভর। বিজেপি তাদের কিছুটা কোণঠাসা করতে পারল।




অন্যদিকে, নাগরিকত্ব আইনের ফলে উত্তর-পূর্ব ভারতে স্থানীয় আদিবাসীরা খেপলেও সেখানকার অধিকাংশ রাজ্যে বিজেপির নতুন করে হারানোর কিছু নেই। মণিপুর, মেঘালয়, মিজোরাম, নাগাল্যান্ড ও ত্রিপুরায় গতবার বিজেপি একটি আসনও পায়নি। এসব রাজ্যে তার আসন বাড়ানোর সম্ভাবনাও ক্ষীণ। কারণ, এই পাঁচ রাজ্যে আসনই আছে আটটি!




অন্যদিকে, অসমে ‘অসম গণপরিষদ’ ক্ষমতাসীন বিজেপি জোট ছেড়ে গেলেও ক্ষমতাচ্যুত হচ্ছে না তারা। ক্ষমতায় থাকতে সেখানে বিধানসভায় আসন দরকার ৬৪টি। বিজেপির আছে ৬১টি এবং তার অপর মিত্র বোড়োদের একটি দলের আসন আছে ১৩টি। ফলে অসমে আপাতত কোনো বিপদ নেই। তবে লোকসভা নির্বাচন এলে এবং অসমিয়ারা তাকে ভোট না দিলে বিজেপি সেখানে বর্তমান ৭টি থেকে ৩-৪টি আসন হারাতে পারে। কিন্তু হিন্দুদের বাড়তি সমর্থনে নতুন কিছু আসন তারা পেতেও পারে। অসমের হিন্দুদের মাঝে কংগ্রেস মোটেই বিজেপির বিকল্প হতে পারছে না। উপরন্তু বিজেপি নাগরিকত্ব আইন সংশোধন করে অসমে যদি বাড়তি সংখ্যায় হিন্দুদের আকর্ষণ করতে পারে, তাহলে সেখানে বিজেপির সুদূরপ্রসারী লাভ রয়েছে বিপুল। এর মধ্য দিয়ে অসমের জনবিন্যাসে মুসলমানদের সংখ্যালঘুত্ব আরও বাড়বে। অসমিয়াদের রাজনৈতিক ভবিষ্যৎও তাতে সংকুচিত হবে আরও।




একইভাবে নাগরিকপঞ্জি ও নাগরিকত্ব আইনের সংশোধন নিয়ে বিজেপি পুরো উত্তর-পূর্ব ভারতে একদিকে মুসলমানদের সংখ্যা কমাতে পারবে এবং বাড়তি সংখ্যায় হিন্দুদের পুনর্বাসন করতে পারবে বলে মনে করছে, যা তাকে কালে কালে অনেক সুবিধা দেবে। উত্তর-পূর্ব ভারতের অনেক রাজ্যে নাগরিকপঞ্জির প্রস্তাব ইতিমধ্যে বেশ আগ্রহ তৈরি করেছে। অন্তত মণিপুরে সেটা হবে বলেই মনে হয়।




মূল লড়াই পশ্চিমবঙ্গে?আরএসএস-বিজেপি পরিবারের এই ‘জুয়া’ পশ্চিমবঙ্গের বাঙালি হিন্দুরা যদি আসন্ন লোকসভা নির্বাচনে প্রত্যাখ্যান করে বসে, তাহলে পুরো প্রকল্পটি সাময়িকভাবে মার খাবে। অসমে বাংলাভাষী হিন্দুদের দুর্দশা ইতিমধ্যে পশ্চিমবঙ্গে খারাপ প্রতিক্রিয়া তৈরি করেছে। বিজেপি নাগরিকত্ব আইনের প্রলোভন দেখিয়ে সেটা ভুলিয়ে দিতে চাইছে এখন। তবে এই রাজ্যে নাগরিকপঞ্জির প্রস্তাব ব্যাপক বিরোধিতার মুখে পড়েছে। কেউই অসমের মতো অরাজক পরিস্থিতি চাইছে না। অন্যদিকে, মোদির দল নাগরিকত্ব আইন সংশোধন নিয়ে দেশজুড়ে ব্যাপক প্রচারণায় লিপ্ত হলেও লোকসভায় আদৌ তারা বিলটি পাস করাবে কি না, সে নিয়েও রয়েছে সন্দেহ। তবে আজ লোকসভায় বিলটি নিয়ে তুমুল বিতর্ক হয়েছে। অন্যদিকে, মোদির দল নাগরিকত্ব আইন সংশোধন নিয়ে দেশজুড়ে ব্যাপক প্রচারণায় লিপ্ত হলেও লোকসভায় আদৌ তারা বিলটি পাস করাবে কি না সে নিয়ে সন্দেহ ছিল গতকাল পর্যন্ত। তবে আজ শেষপর্যন্ত সংশোধন অনুমোদন করেছে লোকসভা।




লোকসভা নির্বাচনের ক্ষণ যত এগিয়ে আসছে, বিজেপি ততই নতুন নতুন রাজনৈতিক প্রকল্প নিয়ে হাজির হচ্ছে। অসমের নাগরিকপঞ্জি এবং এখনকার নাগরিকত্ব বিল সংশোধন উদ্যোগ থেকে অনুমান করা হচ্ছে, আসন্ন লোকসভা নির্বাচনকালে পশ্চিমবঙ্গে মুসলমানদের ‘বাংলাদেশি’ তকমা দিয়ে ব্যাপক রাজনীতি করতে চায় বিজেপি। ২০১৪ সালে যেটা করেছিল তারা অসমে।




নাগরিকত্ব বিলের প্রস্তাবিত সংশোধনের মূল ধারণাই গড়ে উঠেছে এই বিবেচনা থেকে যে বাংলাদেশে হিন্দুদের ওপর প্রতিনিয়ত নির্যাতন চলছে এবং তা থেকে বাঁচতে তারা ভারত চলে যাচ্ছে। আর এই ‘নির্যাতিত হিন্দু’দের বাঁচাতে ও ঠাঁই দিতে ভারতে নাগরিকত্ব আইন সংশোধন প্রয়োজন বলে মনে করে বিজেপি।




যদিও এরূপ বিবেচনা পুরোদস্তুর বিজেপির হিন্দুত্ববাদী রাজনীতির পক্ষে ভাবাবেগ তৈরির লক্ষ্যে দাঁড় করানো কিন্তু বাংলাদেশ সমসাময়িকভাবে কখনোই তার দেশ সম্পর্কে এরূপ প্রচারণার বিপক্ষে সজোরে কিছু বলেনি।




আলতাফ পারভেজ: ইতিহাস গবেষক




আরও পড়ুন:উত্তর-পূর্ব ভারতে বন্‌ধ্‌, অচল আসাম


</p><li><a href='https://www.prothomalo.com/opinion/article/1573740/%E0%A6%AA%E0%A7%81%E0%A6%81%E0%A6%9C%E0%A6%BF%E0%A6%AC%E0%A6%BE%E0%A6%A6-%E0%A6%AF%E0%A7%87%E0%A6%AD%E0%A6%BE%E0%A6%AC%E0%A7%87-%E0%A6%86%E0%A6%AE%E0%A6%BE%E0%A6%A6%E0%A7%87%E0%A6%B0-%E0%A6%AE%E0%A7%87%E0%A6%B0%E0%A7%87-%E0%A6%AB%E0%A7%87%E0%A6%B2%E0%A6%9B%E0%A7%87' target='_blank' >পুঁজিবাদ যেভাবে আমাদের মেরে ফেলছে</a><br><p>[
]</p><br>
<img src=""><p>

বেশ কয়েক বছর আমি আর আমার এক বন্ধু ভেনেজুয়েলায় ছিলাম। সেখানে আন্তর্জাতিক পুঁজিবাদী ব্যবস্থার চিরশত্রু বলে পরিচিত সাবেক প্রেসিডেন্ট হুগো চাভেজের প্রতিষ্ঠিত স্বাস্থ্যসেবা ক্লিনিকগুলোতে আমার বিনা মূল্যে যে চিকিৎসাসেবা নিয়েছি, তা ভুলবার নয়। আমার দেশ আমেরিকায় আমি বিনা মূল্যে এমন উন্নত চিকিৎসাসেবা কল্পনাও করতে পারি না। এর কারণ হলো, পুঁজিবাদের ধ্বজাধারী আমেরিকা যুদ্ধ বাধানো এবং করপোরেট মুনাফা অর্জনের পেছনে এত বেশি সময় দেয় যে মৌলিক মানবাধিকার নিয়ে মাথা ঘামানোর সময় সে পায় না। ভেনেজুয়েলার একটি ক্লিনিকের একজন নারী চিকিৎসক আমাকে বলছিলেন, বিশ্বের যেখানেই যুদ্ধ সেখানেই মার্কিন সেনাবাহিনীর দেখা পাওয়া যাবে। আর সেসব যুদ্ধবিধ্বস্ত জায়গায় কিউবার লোকও থাকে। তবে তারা সেনা নন, তাঁরা চিকিৎসক।




২০১৭ সালে জাতিসংঘের তীব্র দারিদ্র্য ও মানবাধিকার বিষয়ক স্পেশাল র‌্যাপোর্টিয়ার  একটি বিবৃতি প্রকাশ করেছিলেন। সেখানে তিনি বলেছিলেন, চীন, সৌদি আরব, রাশিয়া, যুক্তরাজ্য, ভারত, ফ্রান্স ও জাপান সম্মিলিতভাবে জাতীয় নিরাপত্তা খাতে যত অর্থ ব্যয় করে, তার চেয়ে বেশি ব্যয় করে যুক্তরাষ্ট্র। আর সেই যুক্তরাষ্ট্রে ২০১৩ সালের হিসাব অনুযায়ী উন্নত বিশ্বের মধ্যে শিশুমৃত্যুর হার সবচেয়ে বেশি। জাতিসংঘের স্পেশাল র‌্যাপোর্টিয়ার ওই সময় বিশদ তথ্য দিয়ে একটি প্রতিবেদন পেশ করেছিলেন। সেখানে তিনি আমেরিকার সমাজব্যবস্থাকে ‘বিশ্বের সবচেয়ে অসম সমাজ’ বলে উল্লেখ করেছেন। তিনি দেখিয়েছেন, আমেরিকায় অন্তত চার কোটি মানুষ দরিদ্র। সেখানে মৃত্যুহার বাড়ছে এবং সামাজিক অস্থিরতা ও নেশার কবলে পড়ে বহু পরিবার ধ্বংস হয়ে যাচ্ছে। তিনি বলেছেন, এই সবকিছুর পেছনে পুঁজিবাদী ব্যবস্থা একটি বড় ভূমিকা রাখছে।




আমেরিকান সমাজে এখন সবচেয়ে বড় উদ্বেগের বিষয় হয়ে দাঁড়িয়েছে মাদক। এই সমাজের একটি বিরাট অংশ মাদকাসক্ত হয়ে পড়েছে। অর্থ আর মুনাফা অর্জনের সীমাহীন নেশা এখানকার মানুষের জীবনকে এতটাই অস্থির করে তুলছে যে বহু মানুষের পক্ষে আক্ষরিক অর্থেই এই সমাজ বসবাসের অনুপযোগী হয়ে পড়েছে। ইউএস সেন্টার ফর ডিজিজ কন্ট্রোল অ্যান্ড প্রিভেনশন (সিডিসি)-এর ২০১৮ সালের জরিপে দেখা যাচ্ছে, আমেরিকার এই অস্থির ও নির্বান্ধব জীবনকে মেনে নিতে না পারায় সমগ্র দেশের মানুষের মধ্যে আত্মহত্যার প্রবণতা ভয়াবহভাবে বেড়ে গেছে।




সাম্প্রতিক এক প্রতিবেদনে বলা হয়েছে, নব্য উদার অর্থনৈতিক ব্যবস্থায় মানুষ অর্থের পেছনে ছুটতে ছুটতে ক্রমাগত একা হয়ে যাচ্ছে। পারস্পরিক বন্ধন ছুটে যাচ্ছে। আত্মীয়স্বজনের সঙ্গে স্বাভাবিক সম্পর্ক ধরে রাখা সম্ভব হচ্ছে না। এই নিষ্ঠুর নিঃসঙ্গতা মানুষের জীবনে হুমকি হয়ে দেখা দিচ্ছে। তাদের মধ্যে আত্মহত্যার প্রবণতা অনেক গুণ বাড়িয়ে দিচ্ছে। মানুষ ভোগবাদী জীবনের অস্থিরতার জন্য অসুস্থ হয়ে পড়ছে। বিষণ্নতা থেকে আরোগ্যলাভের জন্য সেখানে ‘বিষমিশ্রিত’ বিশাল বিশাল ওষুধ কোম্পানি খোলা হচ্ছে। ওষুধ কোম্পানিগুলো কোটি কোটি ডলারের মুনাফা তুলে নিলেও দিন শেষে বিষণ্ন মানুষগুলোর জীবনে প্রাণখোলা হাসি–আনন্দ আসছে না।




মার্কিন পুঁজিবাদ শুধু যে যুক্তরাষ্ট্রের অভ্যন্তরীণ বা আশপাশের দেশের মানুষের পারিবারিক বা সামাজিক বন্ধনের জন্য হুমকি, তা নয়। পরিবেশ বিজ্ঞানীরা হুঁশিয়ারি দিয়েছেন, পুঁজিবাদী অর্থনীতি ও ভোগবাদী সমাজ সম্প্রসারণের কারণে পণ্যের অতি ব্যবহার, অপব্যবহার ও বিষক্রিয়া বাড়ছে। এটি গোটা পৃথিবীকে এমন এক ধ্বংসের জায়গায় নিয়ে যাচ্ছে, যেখান থেকে আর ফেরা সম্ভব হবে না। ১৯৮৯ সালের আগে মার্কিন অর্থনীতিবিদ পল সুইজি বলেছিলেন, অধিক ভোগ ও উৎপাদন প্রবণতার কারণে গ্রিনহাউস ইফেক্ট বা কার্বন নিঃসরণ ও জীবাশ্ম জ্বালানির ব্যবহার বাড়ছে। পুঁজিবাদ যত বেশি বিকশিত হবে, এই ধারা তত বাড়তে থাকবে। ক্রমেই পৃথিবী ধ্বংসের দিকে যেতে থাকবে।




 এক্সট্রিম সিটিজ: দ্য পেরিল অ্যান্ড প্রমিজ অব আরবান লাইফ ইন দ্য এজ অব ক্লাইমেট চেঞ্জ বইয়ের লেখক অ্যাশলে ডওসোন গত ডিসেম্বরে ভারসো বুকস ওয়েবসাইটে লেখা একটি দীর্ঘ প্রবন্ধে দেখিয়েছেন, কীভাবে ডোনাল্ড ট্রাম্প তাঁর ‘উগ্র পুঁজিবাদ’ এবং ‘পরিবেশবাদীদের বিক্ষোভকে অপরাধ সাব্যস্ত করার চেষ্টা’ দিয়ে গোটা বিশ্বকে ধ্বংসের দিকে নিয়ে যাচ্ছেন। অ্যাশলে ডওসোন বলছেন, ট্রাম্প নিজেও পুঁজিবাদী ব্যবস্থার মধ্যে আটকা পড়ে গেছেন। এ থেকে তিনি বের হতে পারবেন না। আমেরিকাও বের হতে পারবে না।




পৃথিবীকে বাঁচাতে হলে এই ধনতান্ত্রিক অস্থির সমাজকে ভাঙতেই হবে। বিশ্বকে জাগতেই হবে।




আল–জাজিরা থেকে নেওয়া। ইংরেজি থেকে অনূদিত




বেলেন ফার্নান্দেজ মার্কিন লেখক ও গবেষক




 




 


</p><li><a href='https://www.prothomalo.com/opinion/article/1573738/%E0%A6%A6%E0%A7%81%E0%A6%B0%E0%A7%8D%E0%A6%A8%E0%A7%80%E0%A6%A4%E0%A6%BF%E0%A6%B0-%E0%A6%B0%E0%A6%BE%E0%A6%B6-%E0%A6%9F%E0%A6%BE%E0%A6%A8%E0%A6%A4%E0%A7%87-%E0%A6%B9%E0%A6%AC%E0%A7%87' target='_blank' >দুর্নীতির রাশ টানতে হবে</a><br><p>[
]</p><br>
<img src=""><p>

একাদশ জাতীয় সংসদ নির্বাচনের মাধ্যমে টানা তৃতীয়বার ক্ষমতা গ্রহণ করল আওয়ামী লীগের নেতৃত্বাধীন মহাজোট। অনেকেই আশা করছেন, এই সরকার কিছু মৌলিক পদক্ষেপ নেবে, বিশেষত দুর্নীতির বিরুদ্ধে। আওয়ামী লীগের নির্বাচনী ইশতেহারে দুর্নীতির বিরুদ্ধে জিরো টলারেন্সের কথা বলা হয়েছে।




দুর্নীতি যেন এই সমাজে নীতি হয়ে গেছে। একসময় সরকারি কার্যালয়ে কর্মকর্তারা লুকিয়ে দুর্নীতি করতেন। কিছু লজ্জা-শরমের ব্যাপার ছিল। কিন্তু এখন আর এসবের বালাই নেই। সবাই যেন দল বেঁধে দুর্নীতি করেন। বৈধ বা অবৈধ যে কাজেই মানুষ যাক না কেন, ‘খরচ’ দিতেই হবে। এমনকি পরিবার ও সমাজও দুর্নীতিবাজ মানুষকে খারাপ চোখে দেখে না। দুর্নীতিবাজ আত্মীয়ের দানখয়রাত বা আতিথেয়তা নিতেও সিংহভাগ মানুষের বাধোবাধো ঠেকে না। অন্যদিকে যে সরকারি কর্মকর্তারা দুর্নীতি করেন না, তাঁরা সমাজে অপাঙ্‌ক্তেয়। কারণ, তাঁরা আত্মীয়-পরিজনদের জন্য অত খরচ করতে পারেন না, যা দুর্নীতিবাজ কর্মকর্তারা পারেন।




দুর্নীতি সব উন্নয়নশীল দেশেই কমবেশি দেখা যায়। ভারত ও চীনের মতো দেশেও ব্যাপক দুর্নীতির কথা শোনা যায়। চীনে দুর্নীতির বিরুদ্ধে প্রেসিডেন্ট সি চিন পিংকে রীতিমতো জিহাদ ঘোষণা করতে হয়েছে। গত বছর তিনি যখন প্রেসিডেন্ট পুনর্নির্বাচিত হলেন, তখন তাঁর মূল  স্লোগানই ছিল দুর্নীতিবিরোধী অভিযান। এ পর্যন্ত ক্ষমতাসীন কমিউনিস্ট পার্টির কয়েক হাজার কর্মীকে দুর্নীতির অভিযোগে গ্রেপ্তার করা হয়েছে।




চীনে যে ধাঁচের পুঁজিবাদী ব্যবস্থা গড়ে উঠেছে, মার্কিন প্রবাসী চীনা রাষ্ট্রবিজ্ঞানী মিন ঝিন পির মতে, তা হলো ক্রোনি ক্যাপিটালিজম। বাংলা করলে এর অর্থ দাঁড়ায় স্বজনতোষী পুঁজিবাদ। এই ব্যবস্থার বিশেষত্ব হলো, এখানে রাষ্ট্রের কর্মচারী-দালাল-রাজনৈতিক নেতারা সব মিলেমিশে দুর্নীতি করেন। সিন্ডিকেটের মাধ্যমে এই দুর্নীতি হয়ে থাকে। সবাই যার কমবেশি ভাগ পেয়ে থাকেন। ব্যাপারটা হলো, আগে ব্যক্তিগত পর্যায়ে ঘুষ খাওয়ার যুগে অনেক ক্ষেত্রে ঘুষ ছাড়াও সরকারি কার্যালয়ে কাজ করানো যেত। কিন্তু এখন সেটা প্রায় অসম্ভব হয়ে পড়েছে। এখন এই সিন্ডিকেটের  দ্বারস্থ না হলে সাধারণ মানুষের পক্ষে কাজ করানো সম্ভব নয়। আগে যার কিছু সম্ভাবনা ছিল, এখন তা–ও নেই। দেশে ব্যবসা-বাণিজ্যের খরচ বেড়ে যাওয়ার এটি অন্যতম কারণ। শুধু ব্যবসা-বাণিজ্য নয়, এতে সাধারণ মানুষের ব্যয়ও বেড়ে গেছে।




মিন ঝিন পি বলেন, তত্ত্বগতভাবে ও বাস্তবে এ ধরনের যোগসাজশমূলক দুর্নীতি ব্যক্তিগত দুর্নীতি থেকে অধিকতর ধ্বংসাত্মক। কারণ, এতে রাষ্ট্রের সাংগঠনিক ও নিয়মতান্ত্রিক রূপটি ধ্বংস হয়ে যায়। একই সঙ্গে তা যেমন চিহ্নিত করা কঠিন হয়ে যায়, তেমনি এতে ঘুষখোরদের প্রাপ্তিও অনেক বেশি। কৌতূহলোদ্দীপক ব্যাপার হলো, অনেক মানুষ মনে করে, সরকারি দপ্তরে কাজ করাতে গেলে অফিস খরচ দিতে হয়। ব্যাপারটা অত্যন্ত স্বাভাবিক হয়ে গেছে। মানুষ যেন সরকারি দপ্তরে ঘুষ দিয়ে স্বস্তি বোধ করে। মূলত নিজের কাজটা ঠিকঠাক করিয়ে নেওয়ার জন্যই হয়তো তাঁরা এমনটা করেন। কিন্তু এই মনোভাব মোটেও গ্রহণযোগ্য নয়।




মিন ঝিন পি চায়না’স ক্রোনি ক্যাপিটালিজমবইটির ইন বেড উইথ দ্য মাফিয়া অধ্যায়ে বলেছেন, এই যে সংঘবদ্ধ অপরাধ, তার যেমন স্থানীয় সরকারের ওপর ক্ষতিকর প্রভাব আছে, তেমনি সংগঠিত অপরাধী চক্র ও আইনশৃঙ্খলা রক্ষাকারী বাহিনীর মধ্যে যে যোগসাজশ—রাষ্ট্রের অখণ্ডতার ওপর তার প্রভাব আরও অনেক সুদূরপ্রসারী। দৃশ্যত এ ধরনের যোগসাজশের কারণে চীনা রাষ্ট্রের আইনশৃঙ্খলাজনিত ও প্রশাসনিক সক্ষমতা ধ্বংস হচ্ছে। একদিকে সংগঠিত অপরাধের পরিসর বড় হচ্ছে, অন্যদিকে তারা সব পদস্থ কর্মকর্তাকে ঘুষ দিয়ে কাজ হাসিল করতে ইচ্ছুক। ফলে রাষ্ট্রীয় সংস্থাগুলোতে দুর্নীতিগ্রস্ত কর্মকর্তাদের চক্র ক্রমেই বড় হচ্ছে। চীনের ক্ষমতা–দম্ভী রাষ্ট্রীয় নিরাপত্তা মন্ত্রণালয়ের অধীনে গোপন পুলিশের কার্যক্রম চলে। এর বড় কর্তারা সংগঠিত অপরাধ চক্রের সঙ্গে জড়িয়ে যাচ্ছেন। অথবা তাঁরা দুর্নীতির সঙ্গে জড়িত বলে অভিযোগ এসেছে। পৃথিবীতে কোনো কিছু তো কেউ এমনি এমনি দেয় না, তার একটা বিনিময় মূল্য থাকে। কর্মকর্তারা ঘুষ খেলে দাতাদের তো বিনিময়ে কিছু দিতে হয়।




অর্থনীতিবিদদের কেউ কেউ বলেন, স্বল্পমাত্রায় দুর্নীতি অনেক ক্ষেত্রে প্রবৃদ্ধির জন্য সহায়ক হতে পারে, কিন্তু দুর্নীতি মাত্রা ছাড়িয়ে গেলে তা আর প্রবৃদ্ধির সহায়ক থাকে না। কিন্তু এই মত কোনোভাবেই সমর্থনযোগ্য হতে পারে না, কারণ যেকোনো মাত্রার দুর্নীতিই নৈতিক বিচারে অন্যায় এবং আইনি বিচারে শাস্তিযোগ্য অপরাধ। অনৈতিক পন্থায় প্রবৃদ্ধি বা সমৃদ্ধি অর্জন কোনো ব্যক্তি, সমাজ বা রাষ্ট্রের লক্ষ্য হওয়া উচিত নয়।




মুক্তবাজারব্যবস্থায় প্রতিযোগিতাই মুখ্য হওয়ার কথা। কিন্তু এই স্বজনতোষী ব্যবস্থায় প্রতিযোগিতা থাকে না। দেশে এমনিতেই ধনী-গরিবের ব্যবধান মারাত্মক আকার ধারণ করেছে। আর তার সঙ্গে যদি প্রতিযোগিতা বা সুযোগের সমতা না থাকে, তাহলে বৈষম্য অসহনীয় হয়ে ওঠে। যাদের উৎপাদনশীল সম্পদ নেই, পর্যাপ্ত শিক্ষা ও স্বাস্থ্যসেবা নেই, তাদের পক্ষে উন্মুক্ত বাজারের সুবিধা নেওয়া সম্ভব নয়। যে সমাজে কাজ পাওয়া নির্ভর করে জ্ঞানবান ও সম্পদশালীদের পৃষ্ঠপোষকতা ও ঘুষ দেওয়ার ক্ষমতার ওপর, সেখানে ব্যবস্থাটাই অত্যন্ত অমানবিক হয়ে যায়। প্রশাসনিক সিদ্ধান্ত ও অর্থনৈতিক সুযোগ পাওয়ার ক্ষেত্রে যেখানে প্রতিযোগিতার বালাই নেই, সেখানে এমনটাই ঘটে। এই পরিস্থিতিতে যাঁরা পণ্য ও সেবা উৎপাদন করেন, তাঁদের একধরনের অনিশ্চিত ও অরক্ষিত পরিবেশে যুদ্ধ করতে হয়। আইন এখানে সুরক্ষা নয়, ঝুঁকির কারণ। এখানে আইনের আশ্রয় পাওয়া নির্ভর করে আপনি কে এবং এই আশ্রয় পাওয়ার জন্য আপনি কত টাকা খরচ করতে রাজি, তার ওপর।




কোন রাজনৈতিক দল ক্ষমতায় আছে—মানুষের জন্য তা অত সমস্যা নয়, যদি সেই সরকার মানুষকে বিকশিত হওয়ার সুযোগ দিতে পারে বা তার জন্য সমান সুযোগ নিশ্চিত করতে পারে। সেটা করতে গেলে অবশ্যই দুর্নীতির রাশ টেনে ধরতে হবে এবং মানুষকেও মনোভাব বদলাতে হবে। তবে সরকারকেই মূল ভূমিকা নিতে হবে। তাহলে জনসাধারণের সমর্থন পেতে অসুবিধা হবে না।




প্রতীক বর্ধন প্রথম আলোর সহ-সম্পাদক




bardhanprotik@gmail.com




 


</p><li><a href='https://www.prothomalo.com/opinion/article/1573731/%E0%A6%AC%E0%A6%A8%E0%A6%AD%E0%A6%BE%E0%A6%A8%E0%A7%8D%E0%A6%A4%E0%A7%87%E0%A6%B0-%E0%A6%B6%E0%A6%A4%E0%A6%A4%E0%A6%AE-%E0%A6%9C%E0%A6%A8%E0%A7%8D%E0%A6%AE%E0%A6%A6%E0%A6%BF%E0%A6%A8%E0%A7%87' target='_blank' >বনভান্তের শততম জন্মদিনে</a><br><p>[
]</p><br>
<img src=""><p>

পার্বত্য চট্টগ্রাম তথা সারা বিশ্বের বৌদ্ধসমাজে লোকোত্তর সাধক সাধনানন্দ মহাথেরোর শততম জন্মদিন আজ। তিনি ‘বনভান্তে’ নামে সমধিক পরিচিত। ১৯২০ সালের ৮ জানুয়ারি রাঙামাটি শহর থেকে দক্ষিণে মগবান মৌজার মোরঘোনা নামক গ্রামে জন্মগ্রহণ করেছিলেন। লোকোত্তর সাধক বনভান্তের পবিত্র জন্মভিটাটি এখন আর নেই। কাপ্তাই হ্রদের পানির নিচে তলিয়ে গেছে! পুণ্যার্থী বৌদ্ধ অনুসারীরা বনভান্তের জন্মভিটার স্মৃতিকে জাগ্রত রাখার লক্ষ্যে ওই স্থানে একটি স্তম্ভ তৈরি করেছেন। হ্রদের পানি যখন হ্রাস পায়, তখন ওই স্তম্ভের চূড়া দেখে বনভান্তের জন্মস্থানকে নির্ণয় করা যায়। রাঙামাটি-কাপ্তাই নতুন সড়কের খুব কাছ থেকে এ স্তম্ভ দেখতে পাওয়া যায়।স্রোতস্বিনী কর্ণফুলী নদীর তীরে ছায়া-সবুজে ঘেরা শান্ত প্রকৃতির মধ্যেই বনভান্তের শৈশব কেটেছে। বনভান্তের গৃহী নাম ছিল রথীন্দ্র চাকমা। শৈশবে তিনি আশপাশের প্রকৃতির মতোই শান্ত ছিলেন। দুরন্তপনার পরিবর্তে তাঁর মধ্যে সব সময় একটা শান্ত ও ভাবুক প্রকৃতি ছিল। একটু বড় হতেই তিনি বাবাকে হারান। পরিবারের বড় সন্তান হিসেবে অনটনের সংসারে মাকে আর্থিক সহায়তার জন্য একসময় রাঙামাটি শহরে এসে দোকানের সহকারীর কাজ নেন। এরই মধ্যে জনৈক গজেন্দ্র লাল বড়ুয়ার সঙ্গে তাঁর পরিচয়, বন্ধুত্ব ও আন্তরিকতার সম্পর্ক তৈরি হয়। গজেন্দ্র বড়ুয়াও ছিলেন একজন ধর্মপ্রাণ লোক ও বৌদ্ধধর্মের প্রতি অগাধ বিশ্বাসী। মূলত গজেন্দ্র বড়ুয়ার অকুণ্ঠ সমর্থন ও অনুপ্রেরণা পেয়ে রথীন্দ্র তথা বনভান্তের মনে প্রব্রজ্যা গ্রহণের মতো কঠিন সিদ্ধান্ত নিতে সহজতর হয়েছিল।১৯৪৯ সালে ফাল্গুনী পূর্ণিমা তিথিতে চট্টগ্রাম বৌদ্ধবিহারে রথীন্দ্র চাকমা প্রথম প্রব্রজ্যা গ্রহণ করেন। সেখানে তিন মাস কাটানোর পর নির্বাণ মার্গের (দুঃখ থেকে মুক্তির পথ) উপায় সম্পর্কে কোনো ধারণা না পেয়ে তিনি কাপ্তাইয়ের সন্নিকটে ধনপাতায় ফিরে যান। ১৯৪৯ থেকে ১৯৬০ সাল পর্যন্ত দীর্ঘ প্রায় ১২ বছর তিনি গভীর অরণ্যে কঠোর সাধনায় নিমগ্ন ছিলেন। তাঁর সাধনাকালীন কাপ্তাই বাঁধ চালু হলে ধনপাতা এলাকা জলমগ্ন হয়ে পড়ে। এর ফলে তাঁকে ওই এলাকা ত্যাগ করতে হয়। পরবর্তীকালে তিনি খাগড়াছড়ির দীঘিনালায় গিয়ে তাঁর সাধনা চালিয়ে যান। গভীর বনে সাধনা করেন বলে তিনি জনসাধারণের কাছে ‘বন শ্রামণ’ হিসেবে পরিচিতি পান। প্রব্রজ্যা গ্রহণের ১২ বছর পর ১৯৬১ সালের ২৭ জুন জ্যৈষ্ঠ পূর্ণিমা তিথিতে তিনি উপসম্পদা (ভিক্ষু) গ্রহণ করেন। ‘বন শ্রামণ’ সাধনাতেই আনন্দ লাভ করেন বলে উপসম্পদা গ্রহণের পর তাঁর নাম রাখা হয় ‘শ্রীমৎ সাধনানন্দ ভিক্ষু’। উপসম্পদা গ্রহণের পর তিনি ‘বন শ্রামণ’ থেকে ‘বনভান্তের’ নামেই বেশি পরিচিতি পান।




ভিক্ষু হওয়ার পর বনভান্তে দীঘিনালায় ১৯৭০ সাল পর্যন্ত অবস্থান করেন। এরপর তিনি প্রথমে দুরছড়ি ও পরে লংগদুর তিনটিলা বৌদ্ধবিহারে অবস্থান করে বৌদ্ধধর্ম প্রচার এবং ধর্মীয় দেশনা দিয়ে সাধারণ মানুষকে অপকর্ম থেকে দূরে থেকে সৎ পথে সমৃদ্ধ হওয়ার উপদেশ িদয়েছেন। ১৯৭৪ সালে রাজপরিবারের পক্ষে প্রয়াত রাজমাতা বিনীতা রায়, বর্তমান চাকমা রাজার মাতা প্রয়াত আরতি রায় ও সদ্ধর্ম উপাসক-উপাসিকাদের অনুরোধে তিনি রাঙামাটির রাজবনবিহারে অবস্থান করতে সম্মত হন। অবশেষে ১৯৭৭ সালের বৈশাখী পূর্ণিমার প্রাক্কালে তিনটিলা থেকে সশিষ্যে রাঙামাটিতে এসে স্থায়ীভাবে থাকা শুরু করেন।




১৯৭৪ সালে তিনটিলায় থাকাকালীন গৌতম বুদ্ধের সময়ে মহাউপাসিকা বিশাখা কর্তৃক প্রবর্তিত রীতি অনুসরণ করে প্রথমবারের মতো চরকায় তুলা থেকে সুতা বের করে চব্বিশ ঘণ্টার মধ্যে কাপড় বুনে চীবর তৈরি করে দান করার প্রথা চালু করেন লোকোত্তর সাধক বনভান্তে; যা আজ অবধি বনবিহারের সব শাখায় প্রথা হিসেবে পালন করা হয়ে থাকে। কঠোর সাধনার মাধ্যমে বনভান্তে নিজের অভীষ্ট লক্ষ্য ও ধ্যানের পূর্ণতা লাভ করেছেন। তেমনি মোহপীড়িত মানুষের মুক্তির পথও তিনি আজীবন দেখিয়ে গেছেন। প্রায় সাড়ে তিন দশক ধরে যে বিহারে বনভান্তে অবস্থান করে বৌদ্ধধর্ম প্রচার করেছেন, রাঙামাটির সেই রাজবনবিহার বর্তমানে বৌদ্ধধর্মাবলম্বীদের কাছে তীর্থস্থান হিসেবে অধিক পরিচিত।




পার্বত্য চট্টগ্রামে বসবাসরত জাতিসত্তাদের মধ্যে চাকমা, মারমা, তঞ্চঙ্গ্যারা বৌদ্ধধর্মাবলম্বী। এ ছাড়া চাক, ম্রো ও খিয়াংদের মধ্যেও অনেকে বৌদ্ধধর্ম অনুসরণ করেন। লোকোত্তর সাধক বনভান্তের আবির্ভাবের আগে পার্বত্য চট্টগ্রামে বৌদ্ধধর্মের আচারাদি পালন ও প্রচারণা খুবই সীমিত পর্যায়ে ছিল। সেই সময়ে মূলত মারমা ভিক্ষুগণ বৌদ্ধধর্মকে টিকিয়ে রেখেছিলেন। অন্যদিকে লুরী (তান্ত্রিক)দের মাধ্যমেও সামাজিক ও ধর্মীয় আচারাদি সম্পন্ন করা হতো। পার্বত্য চট্টগ্রামে বৌদ্ধধর্ম ব্যাপকভাবে তেমন একটা বিস্তার লাভ করেনি। লোকোত্তর সাধক বনভান্তে ধীরে ধীরে বৌদ্ধধর্মের অন্তর্নিহিত জ্ঞান ও পরিধি সম্পর্কে বিশেষ করে চাকমা সমাজে ছড়িয়ে দিতে শুরু করেন। এখানে উল্লেখ করা প্রয়োজন, বৌদ্ধদের অন্যতম বড় ধর্মীয় উৎসব ‘কঠিন চীবরদান’ কোন রীতি ও পদ্ধতিতে উদ্‌যাপন করা হয়, সে সম্পর্কে চাকমা সমাজ খুব বেশি অবহিত ছিল না। ১৯৭৪ সালে বনভান্তে সেই প্রাচীন রীতি প্রচলনের মাধ্যমে পার্বত্য চট্টগ্রামে বৌদ্ধদের মধে্য অনন্য নজির রচনা করেছেন। বর্তমানে শুধু বাংলাদেশ নয়, সারা বিশ্বে বনভান্তের অন্তর্নিহিত সম্যক জ্ঞানের পরিধি ছড়িয়ে পড়েছে।     




বনভান্তে যে সময় প্রব্রজ্যা গ্রহণ করেন, সে সময় পার্বত্য চট্টগ্রামের বৌদ্ধদের, বিশেষত চাকমা সম্প্রদায়ের মধ্যে সুনির্দিষ্ট কোনো স্বকীয় বৈশিষ্ট্য ছিল না বললেই চলে। তাঁরা ব্রাহ্মণ্য ধর্ম অনুকরণ করতেন। বিভিন্ন দেব-দেবী পূজার পাশাপাশি পশু বলি, গাঙপূজা, বৃক্ষপূজা ইত্যাদি রীতিতে বিশ্বাসী ছিলেন। সে সময়ে মূলত লুরী (তান্ত্রিক) গণই ধর্মীয় আচারাদিতে প্রধান ভূমিকা পালন করতেন। কিন্তু কালক্রমে সে পরিস্থিতির পরিবর্তন হয়েছে। বনভান্তের আবির্ভাবের পর পার্বত্য চট্টগ্রামে ধীরে ধীরে বৌদ্ধধর্ম স্বরূপে প্রতিষ্ঠিত হয়েছে।




বনভান্তে তাঁর জীবদ্দশায় পার্বত্য চট্টগ্রামে হানাহানি ও নিপীড়নকে কখনোই সমর্থন করেননি। তিনি তাঁর ধর্মীয় দেশনা প্রদানের পাশাপাশি হানাহানি পরিহার করে পারস্পরিক মৈত্রী সম্পর্ক গড়ে তোলার ওপর জোর দিতেন। এমনকি আইনশৃঙ্খলা রক্ষাকারী বাহিনীর বিভিন্ন অন্যায়কে তিনি কঠোর ভাষায় সমালোচনা করে সেসবের প্রতিবাদ করেছেন।




বনভান্তের শততম জন্মদিন উপলক্ষে পয়লা জানুয়ারি থেকে রাঙামাটির রাজবনবিহারে সপ্তাহব্যাপী ধর্মীয় অনুষ্ঠান উদ্‌যাপিত হচ্ছে। লোকোত্তর সাধক শ্রীমৎ সাধনানন্দ মহাথেরো বনভান্তে ২০১২ সালের ৩০ জানুয়ারি ৯৪ বছর বয়সে ঢাকার স্কয়ার হাসপাতালে পরিনির্বাণ লাভ করেন।




ইলিরা দেওয়ান হিল উইমেন্স ফেডারেশনের সাবেক সাধারণ সম্পাদক


</p><li><a href='https://www.prothomalo.com/opinion/article/1573692/%E0%A6%9C%E0%A7%87%E0%A6%A4%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%8F%E0%A6%A4-%E0%A6%95%E0%A6%BF%E0%A6%9B%E0%A7%81%E0%A6%B0-%E0%A6%A6%E0%A6%B0%E0%A6%95%E0%A6%BE%E0%A6%B0-%E0%A6%9B%E0%A6%BF%E0%A6%B2-%E0%A6%95%E0%A6%BF' target='_blank' >জেতার জন্য এত কিছুর দরকার ছিল কি?</a><br><p>[
]</p><br>
<img src=""><p>

দেশি-বিদেশি সাংবাদিক ও গবেষকেরা জিজ্ঞাসা করেন, ‘নতুন’ সরকারের কাছে আমার প্রত্যাশা কী? কী জবাব দেব? কী প্রত্যাশার কথা জানাব? এটা ঠিক যে আমরা চাই না দেশের আগামী সরকারও নদী, পাহাড়, বন দখলকারী, সাম্প্রদায়িক শক্তি দ্বারা পরিচালিত হোক। আমরা চাই, আগামী সরকার ত্বকী, তনু, দীপন, নিলয়, সাগর-রুনিসহ আরও অনেক শিশু-কিশোর, নারী-পুরুষের খুনিদের বিচার করবে। ক্রসফায়ারের নামে খুন, গুম, আর পথে-ঘাটে, ঘরে-বাইরে যৌন নিপীড়ন-ধর্ষণের অবাধ ধারা বন্ধ করবে। প্রতিবাদী কিশোর-তরুণদের দমন করতে হেলমেট আর হাতুড়ি বাহিনী জন্ম নেবে না। উন্নয়নের নামে প্রাণ–প্রকৃতিবিনাশী প্রকল্প হবে না, সুন্দরবনবিনাশী রামপাল প্রকল্প আর দেশবিনাশী রূপপুর প্রকল্প বন্ধ হবে। সরকার সাম্প্রদায়িকতা আর জাতিবিদ্বেষ দূর করায় সক্রিয় থাকবে। বিশ্ববিদ্যালয়, ব্যাংকসহ সব প্রতিষ্ঠান দুর্নীতিবাজ, অদক্ষ, তোষামোদিদের আড্ডাখানায় পরিণত হবে না। সাম্য, ন্যায়বিচার, মানবিক মর্যাদা প্রতিষ্ঠার লক্ষ্যে যে মুক্তিযুদ্ধ পরিচালিত হয়েছিল, তার নামে বৈষম্য, অবিচার ও গণতন্ত্র হরণের ব্যবস্থা অব্যাহত থাকবে না। এসব প্রত্যাশা কি এই ‘নতুন’ সরকারের কাছে রাখার কোনো উপায় আছে, যেখানে এই সব কটিতে এ সরকারেরই আগের পর্বে প্রধান ভূমিকা ছিল?




এক বছরের বেশি সময় ধরে দেশে নির্বাচন নিয়ে একটা উচ্ছ্বাস তৈরি করা হয়েছিল। তবে নির্বাচনের কয়েক মাস আগে থেকে সরকারের ভাবগতিক দেখে সবার মধ্যে এই ধারণা জোরদার হয়েছিল যে নির্বাচনের ফলাফল সরকারই নির্ধারণ করবে। তবে কী ফলাফল সরকার নির্ধারণ করতে চায়, তা নিয়ে বিভিন্ন মত ছিল। একটা সাধারণ ধারণা ছিল যে সরকার অন্তত ২০০ আসন দলের দখলে রাখতে চেষ্টা করবে। বাকি ১০০ আসন নিজেদের শরিক ও বিরোধী দলগুলোর মধ্যে গেলে তাদের আপত্তি থাকবে না। সরল মনে প্রশ্ন আসবে, এভাবে নির্বাচন হয় নাকি? এটা কী করে সম্ভব? প্রকৃতপক্ষে, এ রকম ফলাফল সম্ভব করার জন্য যে বহুদিন ধরেই খুবই গোছানো পরিকল্পনায় কাজ হয়েছে, তা ঠিকই বোঝা গেছে। বিজ্ঞাপনী সংস্থা বা পিআর এজেন্সিসহ দেশি-বিদেশি বহু প্রতিষ্ঠান এই পরিকল্পনা বাস্তবায়নের কাজ করেছে। এসব কাজের কয়েকটি দিক ছিল প্রধান: প্রথমত, সরকারের সাফল্য এবং বাংলাদেশের জন্য আওয়ামী লীগের অপরিহার্যতা প্রচারে যত পথ ও পদ্ধতি আছে তার সর্বোচ্চ ব্যবহার। দ্বিতীয়ত, সম্ভাব্য প্রতিপক্ষকে একদিকে পচানো, অন্যদিকে তার নড়াচড়ার ক্ষমতা বন্ধ করা। একদিকে হামলা, মামলা ও আটক করা, অন্যদিকে নিজেদের প্রচার বেগবান করা। তৃতীয়ত, প্রচারের মাধ্যমগুলোকে সর্বোচ্চ নিয়ন্ত্রণ ও নজরদারির মধ্যে রাখা। টিভি টক শো, সংবাদপত্রের প্রতিবেদন, ফেসবুক যাতে সরকারের পক্ষে থাকে তার জন্য আইনি–বেআইনি সব পথ গ্রহণ। ‘ডিজিটাল নিরাপত্তা আইন’ তার একটি। চতুর্থত, সব প্রতিষ্ঠানে সরকারি দলের নিরঙ্কুশ কর্তৃত্ব নিশ্চিত করা। পঞ্চমত, সমর্থক গোষ্ঠী সম্প্রসারণের জন্য আর্থিক প্রণোদনাসহ নানা ব্যবস্থা গ্রহণ।




নির্বাচনী প্রচারকালে গ্রাম থেকে রাজধানী পর্যন্ত আমরা একই দৃশ্য দেখেছি। সবার জন্য সমান সুযোগের কথা নির্বাচন কমিশন বলেছে, কিন্তু নেতা-কর্মী-ধর্ম-জাতি-লিঙ্গ-দল-মত-বয়সনির্বিশেষে নির্ভয়ে, নির্বিঘ্নে, উৎসবমুখর পরিবেশে একমাত্র সরকারদলীয় প্রার্থীর পক্ষেই প্রচারণা চালানো সম্ভব ছিল। নির্বাচনী তফসিল ঘোষণার পর থেকে আমি আমার এলাকাতেও শুধু সরকারি দলের মিছিল ও পোস্টার দেখেছি। শুনেছি তাদের সুন্দর সুন্দর গান, ভুভুজেলার আওয়াজ আর বেতার-টিভিতে বিজ্ঞাপনী প্রচার। দেখেছি, শুনেছি সারা দেশে সরকারি দলের বাইরে বহু প্রার্থী এবং তাঁদের নির্বাচনী প্রচার আক্রান্ত হয়েছে, পুলিশ বাড়ি বাড়ি গিয়ে বিভিন্ন দলের নেতা-কর্মী গ্রেপ্তার করেছে, অসংখ্য মিথ্যা মামলা হয়েছে। সরকারি দলের প্রার্থীদের পক্ষে প্রশাসন ও পুলিশ সদা সক্রিয় ছিল, সর্বাত্মক সহযোগিতায় ছিল নির্বাচন কমিশন। এ রকম ভিডিও অনেক পাওয়া যাচ্ছে, আমিও একাধিক দেখেছি, যেখানে স্থানীয় পর্যায়ে সরকারদলীয় সমাবেশে বক্তারা সরাসরি কর্মসূচি ঘোষণা করছেন নৌকা ছাড়া অন্য সব প্রার্থী ঠেকানোর, হুমকি দিচ্ছেন নৌকা ছাড়া অন্য কোথাও ভোট দিলে ভয়াবহ পরিণতির। অবিরাম হামলা, মামলা, হুমকি আর নিয়ন্ত্রণ দিয়ে সরকারি দলে নিশ্চিন্ত অবস্থা, উৎসবমুখর পরিবেশ, আর তা ছাড়া বাকি সবার জন্য উৎসবের বদলে ভয়ের পরিস্থিতি এটাই ছিল নির্বাচনপূর্ব পরিস্থিতি।




বাংলাদেশের মানুষ সাধারণভাবে আড্ডা ও তর্কপ্রিয়, রাজনীতিমনস্ক এবং নিজের মতপ্রকাশে আগ্রহী। নির্বাচনের সময় তাই দেশজুড়ে বিশাল আড্ডা, তর্ক-বিতর্কের আবহাওয়া, চায়ের দোকান, ফার্মেসিসহ সর্বত্র জমজমাট আলোচনা আমাদের খুব পরিচিত দৃশ্য। এবারের নির্বাচনে এই দৃশ্য ছিল না। শুধু নৌকার পক্ষেই আসর বসেছে, তা–ও প্রতিপক্ষ না থাকায় সেগুলোও জমেনি। সবচেয়ে ন্যক্কারজনক ঘটনা ঘটল নির্বাচনের আগের রাত থেকে। প্রত্যক্ষদর্শীর বিবরণ, গণমাধ্যমের প্রতিবেদন এবং লিখিত অভিযোগ থেকে জানা যাচ্ছে: কোনো কোনো কেন্দ্রে আগের রাতে বা ভোট গ্রহণের আগেই ব্যালট বাক্স ভরে রাখা হয়েছে। অভিযোগ হলো, এর মধ্য দিয়ে ৩০ শতাংশ ভোট আগেই নিশ্চিত করা। দ্বিতীয়ত, প্রতিদ্বন্দ্বী প্রার্থী, পোলিং এজেন্ট, সমর্থক, ভোটারদের কেন্দ্রের আশপাশে আসার পথে বাধা দেওয়া হয়েছে। আক্রমণ, হুমকি, ধরপাকড়—সবকিছুই কাজে লাগানো হয়েছে। তৃতীয়ত, দিনের বেলা বিভিন্ন সময় সরকারি দলের কর্মীরা ব্যালট পেপারে সিল মেরে মেরে বাক্স ভরেছে। আমি দেখেছি, আমার ভোটকেন্দ্রে ভোটারের সংখ্যা সকাল থেকেই খুব কম ছিল, সারা দিনে ২০ শতাংশের বেশি হয়েছে বলে মনে হয় না। চারদিকে শুধু সরকারি দলের পোস্টার আর কর্মীরা। এলাকায় আশপাশের কেন্দ্রগুলোতে অবস্থা একই রকম দেখেছি। প্রার্থী ৮ থেকে ১০ জন হলেও কোথাও কোথাও পোলিং এজেন্ট একজন।




ফলাফল দেখে বোঝা গেল, সরকারের যে প্রস্তুতি ছিল, সরকারি দলের বিভিন্ন পর্যায়ের সংগঠন, নির্বাচন কমিশন, প্রশাসন, আইনশৃঙ্খলা রক্ষাকারী বাহিনীর সম্মিলিত আয়োজন যা ছিল, তাতে আগে পরিকল্পনা থাকলেও বিজয় ২০০ বা ২২০ আসনে গিয়ে থামতে পারেনি। সরকারি দলের পক্ষে ভোটসংখ্যাও নিয়ন্ত্রণ করা যায়নি। উল্লিখিত সবার সম্মিলিত চেষ্টায়, উৎসাহে, পরিশ্রমে মোট ভোটের সংখ্যা এবং সরকারি দলে প্রাপ্ত ভোটের হার—দুটোই অস্বাভাবিক বেশি হয়েছে। এগুলো করতে গিয়ে কোনো কোনো কেন্দ্রে প্রতিদ্বন্দ্বী কোনো কোনো প্রার্থী অস্বাভাবিক কম এমনকি শূন্য ভোট পেয়েছেন।




নির্বাচনে বিজয়ের জন্য কি আওয়ামী লীগের এত কিছু দরকার ছিল? আগে যেসব ব্যবস্থা নেওয়া হয়েছিল, প্রচারে যে একাধিপত্য তৈরি হয়েছিল, তাতে ভোটের দিন এসব কাণ্ড না করলেও আওয়ামী লীগ জিততে পারত। কিন্তু জনগণের মুখোমুখি হতে তারপরও ক্ষমতাসীন দল ভয় পেয়েছে। সে জন্যই এই ঘটনা ঘটল। রাষ্ট্রের সব শক্তি প্রয়োগ করে প্রতিদ্বন্দ্বী প্রার্থীদের দমন করে এ রকম একতরফা নির্বাচন সরকারি দলের শক্তি প্রমাণ করে না; বরং এটাই প্রতিষ্ঠিত হয় যে নির্বাচনের প্রতিদ্বন্দ্বিতায় যাওয়া এই দল খুবই ঝুঁকিপূর্ণ মনে করে। এ রকম একটি শক্তিশালী দল, যার উল্লেখযোগ্য জনসমর্থনও আছে, তার এই করুণ দশা হলো কেন, সেটাই এক বড় প্রশ্ন।




সন্দেহ নেই, ২০১৪ সালের পর এবারের নির্বাচন ক্ষমতাসীন দলের জন্য আরও খারাপ নজির হয়ে থাকল। তাতে অবশ্য সরকার ও ক্ষমতাসীন দলের কিছু আসে–যাবে বলে মনে হয় না। কেননা, সরকারের কাছে, তার দেশি–বিদেশি সহযোগীদের কাছে ক্ষমতাই আসল। পথ ও পদ্ধতি বৈধ কি অবৈধ, নৈতিক কি অনৈতিক, গণতান্ত্রিক প্রক্রিয়া ও প্রতিষ্ঠান বিনাশে দীর্ঘ মেয়াদে দেশের জন্য ফলাফল কী, সেসব বিবেচনার গুরুত্ব খুব কম।




আনু মুহাম্মদ অর্থনীতিবিদ ও জাহাঙ্গীরনগর বিশ্ববিদ্যালয়ের অথনীতি বিভাগের অধ্যাপক




anu@juniv.edu


</p><li><a href='https://www.prothomalo.com/opinion/article/1573680/%E0%A6%AE%E0%A6%B9%E0%A6%BE%E0%A6%B8%E0%A6%AE%E0%A6%9D%E0%A7%8B%E0%A6%A4%E0%A6%BE%E0%A6%B0-%E0%A6%95%E0%A6%A5%E0%A6%BE-%E0%A6%AD%E0%A6%BE%E0%A6%AC%E0%A6%A4%E0%A7%87-%E0%A6%B9%E0%A6%AC%E0%A7%87' target='_blank' >মহাসমঝোতার কথা ভাবতে হবে</a><br><p>[
নানা প্রশ্ন, বিতর্ক ও বেশ কিছু সহিংস ঘটনার মধ্য দিয়ে ৩০ ডিসেম্বর একাদশ জাতীয় সংসদ নির্বাচন অনুষ্ঠিত হয়ে গেল। প্রাপ্ত হিসাব অনুযায়ী, মোট ১০ কোটি ৩১...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/7203bd88cb09c528ac08d2abc0b239ca-5c343b2a897cd.jpg?jadewits_media_id=1408034"><p>

নানা প্রশ্ন, বিতর্ক ও বেশ কিছু সহিংস ঘটনার মধ্য দিয়ে ৩০ ডিসেম্বর একাদশ জাতীয় সংসদ নির্বাচন অনুষ্ঠিত হয়ে গেল। প্রাপ্ত হিসাব অনুযায়ী, মোট ১০ কোটি ৩১ লাখ ৮৯ হাজার ৪৫৯ ভোটারের মধ্যে প্রদত্ত ভোট ছিল ৮ কোটি ২৭ লাখ ৪০ হাজার ১৮৩, বাতিল ভোট ৮ লাখ ৭৩ হাজার ৪৭০। অর্থাৎ মোট ভোট পড়ার হার ছিল ৮০ দশমিক ১৮ শতাংশ, যা নিয়ে অনেকের মনে প্রশ্ন রয়েছে। এর মধ্যে ছয়টি আসনে ভোট পড়ার হার ছিল ৯৯ শতাংশ (আমাদের সময়, ৩ জানুয়ারি ২০১৯)। পক্ষান্তরে ইলেকট্রনিক ভোটিং মেশিনের (ইভিএম) মাধ্যমে গৃহীত ছয়টি আসনে ভোট পড়ার হার ছিল ৪৫ দশমিক ৮২ শতাংশ (বাংলা ট্রিবিউন ডটকম, ৩১ ডিসেম্বর ২০১৮)।




নির্বাচন সম্পন্ন হওয়া ২৯৮টি আসনের মধ্যে আওয়ামী লীগ এককভাবে জিতেছে ২৫৭টি আসনে, জাতীয় পার্টি জিতেছে ২২টি আসনে এবং মহাজোটের অন্য শরিকেরা ৯টি আসনে। ভোটের হিসাবে মহাজোট ও তার শরিকেরা পেয়েছে মোট প্রদত্ত ভোটের ৭৫ শতাংশ (প্রথম আলো, ২ জানুয়ারি ২০১৯)। অর্থাৎ একাদশ জাতীয় সংসদ নির্বাচনে মহাজোটের মহাবিজয় অর্জিত হয়েছে।




অপরদিকে নির্বাচনে জাতীয় ঐক্যফ্রন্টের প্রধান শরিক দল বিএনপি জিতেছে পাঁচটি আসনে এবং গণফোরাম দুটি আসনে। ভোটের হিসাবে ঐক্যফ্রন্ট পেয়েছে মোট প্রদত্ত ভোটের মাত্র ১২-১৫ শতাংশ (প্রথম আলো, ২ জানুয়ারি ২০১৯)। ঐক্যফ্রন্টের অনেক প্রার্থী জামানত হারিয়েছেন, যাঁদের মধ্যে রয়েছেন বিএনপির অনেক হেভিওয়েট প্রার্থী। অর্থাৎ নির্বাচনে ঐক্যফ্রন্টের মহাপরাজয় ঘটেছে, যদিও অতীতের অভিজ্ঞতার আলোকে ও বিরাজমান রাজনৈতিক বাস্তবতায় এ ফলাফল ছিল অপ্রত্যাশিত ও অস্বাভাবিক। আর এ অস্বাভাবিক ফলাফল দলমত-নির্বিশেষে অনেক নাগরিকের মনে একধরনের অস্বস্তির উদ্রেক করেছে।




নির্বাচনে অনিয়ম নিয়ে গণমাধ্যমে, বিশেষত সামাজিক যোগাযোগমাধ্যমে অনেক প্রতিবেদন বেরিয়েছে। প্রশ্ন উঠেছে, ইভিএমের মাধ্যমে নেওয়া আসনগুলোর তুলনায় অন্যান্য আসনের ভোট পড়ার হারের তফাত নিয়ে। বিদেশি গণমাধ্যম ও আমাদের উন্নয়ন–সহযোগী অনেকগুলো গুরুত্বপূর্ণ রাষ্ট্র এসব অনিয়ম নিয়ে বেশ সোচ্চার। আমরা মনে করি, এ ব্যাপারে একটি সুষ্ঠু তদন্ত করার দায়িত্ব নির্বাচন কমিশনের। নির্বাচনে কারচুপির অভিযোগ উঠলে তদন্ত সাপেক্ষে নির্বাচনী ফলাফল বাতিল করার ÿক্ষমতাও কমিশনের রয়েছে (নূর হোসেন বনাম নজরুল ইসলাম, [৫ বিএলসি (এডি) ২০০০])।




মহাজোটের মহাজয় ও ঐক্যফ্রন্টের মহাপরাজয় আমাদের মহাবিপর্যয়ের দিকে ঠেলে দিতে পারে, যদি উভয় জোটই এই অস্বাভাবিক ফলাফল ও এর পরিণতির একটি নির্মোহ পর্যালোচনা না করে এবং তা থেকে শিক্ষা না নেয়। বিশেষ করে তারা যদি পরস্পরের সঙ্গে আলোচনা ও ঐকমত্যের ভিত্তিতে ‘উইল অব দ্য পিপল’ বা জনসম্মতির ভিত্তিতে ক্ষমতার রদবদলের সুযোগ তৈরি না করে। তা না হলে বাঘের পিঠের সমতুল্য ক্ষমতার মসনদে যাঁরা একবার আসীন হবেন বা হয়েছেন, তাঁরা সে আসন থেকে আর নামতে চাইবেন না—তাঁদের পক্ষে নামা সম্ভবও হবে না—ফলে মানুষের ভোটাধিকারের গ্যারান্টিও নিশ্চিত হবে না। আর মানুষের ভোটের অধিকার এবং তার মাধ্যমে ক্ষমতা রদবদলের পথ রুদ্ধ হয়ে গেলে অনিয়মতান্ত্রিক ও অস্বাভাবিকভাবে তা ঘটার আশঙ্কা দেখা দেবে, যা কারও জন্যই কল্যাণ বয়ে আনবে না। তাই জাতির বৃহত্তর স্বার্থে আজ আমাদের রাজনীতির শান্ত মস্তিষ্কগুলোকে ধৈর্য, সহ্য ও প্রজ্ঞার সঙ্গে সামনে পা ফেলতে হবে, যাতে আমরা বিরাজমান অস্বস্তিকর পরিস্থিতি থেকে পরিত্রাণ পেতে এবং ক্ষমতার রদবদল-সম্পর্কিত ভবিষ্যতের অনিয়মতান্ত্রিকতা এড়াতে পারি।




ভবিষ্যতের সম্ভাব্য অনিয়মতান্ত্রিকতা এড়াতে হলে প্রধানমন্ত্রী শেখ হাসিনাকেই—যিনি চতুর্থবারের মতো প্রধানমন্ত্রী হলেন—অনেকগুলো গুরুত্বপূর্ণ পদক্ষেপ নিতে হবে। পদক্ষেপ নিতে হবে অনেকগুলো সুদূরপ্রসারী পরিবর্তনের। বস্তুত তাঁর সামনে একটি ঐতিহাসিক সুযোগের সৃষ্টি হয়েছে আমাদের জন্য একটি সত্যিকারের গণতান্ত্রিক ভবিষ্যৎ সৃষ্টির পথরেখা রচনা করার নেতৃত্ব প্রদর্শনের।




গত ৩১ ডিসেম্বর একদল নির্বাচন পর্যবেক্ষকের সঙ্গে সাক্ষাতের সময়ে প্রধানমন্ত্রী ঘোষণা দিয়েছেন যে তিনি সব নাগরিকের প্রধানমন্ত্রী হতে চান। তিনি সবাইকে নিয়ে সামনে এগোতে চান। স্মরণ করা যেতে পারে যে এখন থেকে ঠিক ১০ বছর আগে, নবম জাতীয় সংসদ নির্বাচনে ভূমিধস বিজয় অর্জন করার পরও, ৩১ ডিসেম্বর ২০০৯ তারিখে তিনি একই ধরনের ঘোষণা দিয়েছিলেন—আমাদের সরকার হবে সবার এবং আমরা ক্ষমতার অপব্যবহার করব না। তিনি সুস্পষ্টভাবে বলেছিলেন, ‘আমরা প্রতিহিংসা ও প্রতিশোধের রাজনীতিতে বিশ্বাস করি না। হানাহানির রাজনীতি পরিহার করতে চাই। দেশে নতুন রাজনৈতিক সংস্কৃতি উপহার দিতে চাই...বিরোধী দলকে আমরা সংখ্যা দিয়ে বিচার করব না...যেহেতু বিজয় অর্জন করেছি, তাই সবকিছু ÿক্ষমাসুন্দর দৃষ্টিতে দেখতে হবে। আসুন, সব ভেদাভেদ ভুলে দেশের মানুষের জন্য একসঙ্গে কাজ করি। সংসদীয় গণতন্ত্রে বিরোধী দলও রাষ্ট্র পরিচালনার অংশীদার। বিরোধী দলের ইতিবাচক সমালোচনা, পরামর্শ এবং সংসদকে কার্যকর করতে তাদের ভূমিকা ও মর্যাদাকে সমুন্নত রাখব।’ (প্রথম আলো, ১ জানুয়ারি ২০০৯)।




১০ বছর আগে রাজনৈতিক সংস্কৃতিতে পরিবর্তন আনার মতো পরিস্থিতি বিরাজ না করলেও এবং তা সম্ভব না হলেও, আজ তার সময় এসেছে। ইতিহাসের পাতায় তিনি কীভাবে নিজেকে দেখতে চান, সে বিবেচনায়। তাই রাজনীতিতে গুণগত পরিবর্তন ঘটানোর নেতৃত্ব শেখ হাসিনাকেই দিতে হবে—বল আজ তাঁরই কোর্টে।




তবে নতুন রাজনৈতিক সংস্কৃতি প্রতিষ্ঠা করতে হলে নতুন ধরনের রাজনীতির চর্চা বাংলাদেশ আওয়ামী লীগ ও প্রধানমন্ত্রীকে শুরু করতে হবে। এ রাজনীতি হতে হবে অসাম্প্রদায়িকতার ও ‘প্লুরালিজম’ বা বহুত্ববাদের রাজনীতি, যা আমাদের ‘ফাউন্ডিং প্রিন্সিপল’ বা বাংলাদেশ সৃষ্টির মূল চেতনার অংশ। আর এই অসাম্প্রদায়িক রাজনীতির অংশ হিসেবে প্রধানমন্ত্রীকে আজ জরুরি ভিত্তিতে যুদ্ধাপরাধের দল হিসেবে জামায়াতে ইসলামীকে নিষিদ্ধ এবং বাকি যুদ্ধাপরাধীদের বিচার দ্রুততার সঙ্গে সম্পন্ন করতে হবে, যাতে আমাদের জাতীয় জীবনের এ গভীর ক্ষতকে আমরা চিরতরে দূর করতে পারি। আর যাতে জামায়াত ও হেফাজতে ইসলামের মতো মৌলবাদী প্রতিপক্ষকেও নিয়ে আর আমাদের খেলায় মত্ত না হতে হয়।




একই সঙ্গে এ পরিবর্তিত রাজনীতি হবে অন্তর্ভুক্তকরণের রাজনীতি। নিশ্চিহ্ন করার পরিবর্তে সম্প্রীতির রাজনীতি। কিছু বিপথগামী ছাড়া ১৯৭১ সালে পাকিস্তানি হানাদার বাহিনীর বিরুদ্ধে একটি ঐক্যবদ্ধ জাতি হওয়া সত্ত্বেও আজ আমরা একটি চরম বিভক্ত, পরস্পরের সঙ্গে অনেকটা ‘যুদ্ধে’ লিপ্ত জাতিতে পরিণত হয়ে পড়েছি—রাজনৈতিক কারণে একে অপরকে খতম করার রাজনীতিতে যেন মত্ত হয়ে গিয়েছি, যা জাতির জন্য মহাবিপর্যয় ডেকে আনতে পারে। ফলে আমাদের সমঝোতা ও শান্তিপূর্ণ সহাবস্থানের রাজনীতি চর্চা করতে হবে, আর বর্তমান বাস্তবতায় প্রধানমন্ত্রীকেই এর নেতৃত্ব দিতে হবে।




বস্তুত প্রধানমন্ত্রীকে তাঁর রাজনৈতিক প্রতিপক্ষের সঙ্গে এক ‘গ্র্যান্ড কম্প্রোমাইজ’ বা মহাসমঝোতায় পৌঁছার কথা ভাবতে হবে, যে সমঝোতার অংশ হতে হবে কতগুলো সুদূরপ্রসারী সংস্কার এবং এর লক্ষ্য হবে নিরাপদ সড়ক আন্দোলনের সময়ে শিক্ষার্থীদের উত্থাপিত ও বহু কাঙ্ক্ষিত ‘রাষ্ট্রের মেরামত’। এ মেরামতের সুস্পষ্ট অর্জন হতে হবে মানুষের ভোটাধিকার নিশ্চিতকরণ, তাদের অধিকারের সম্প্রসারণ, দুর্নীতি-দুর্বৃত্তায়নের অবসান ও গণতান্ত্রিক প্রতিষ্ঠানগুলোর কার্যকারিতা নিশ্চিতকরণ। তাহলেই রাজনৈতিক সংস্কৃতিতে পরিবর্তন আসবে ও আমাদের গণতান্ত্রিক ব্যবস্থার প্রাতিষ্ঠানিকীকরণের পথও সুগম হবে।




একটি গ্র্যান্ড কম্প্রোমাইজ অর্জনের লক্ষ্যে চতুর্থবারের মতো শপথ নেওয়া প্রধানমন্ত্রী হিসেবে শেখ হাসিনার সামনে আজ যেসব করণীয়, সেগুলো সহজসাধ্য নয়। এতে ঝুঁকিও রয়েছে। ভেতর-বাহির থেকে এর প্রত্যক্ষ ও পরোক্ষ বিরোধিতার আশঙ্কাও একেবারেই উড়িয়ে দেওয়া যায় না। এমন পরিস্থিতিতে তাঁর পক্ষ থেকে প্রয়োজন হবে অসামান্য সহনশীলতা , প্রজ্ঞা ও অসম সাহসিকতা।




ড. বদিউল আলম মজুমদার: সুশাসনের জন্য নাগরিক (সুজন)–এর সম্পাদক


</p><li><a href='https://www.prothomalo.com/opinion/article/1573685/%E0%A6%97%E0%A6%BE%E0%A6%9B%E0%A7%87%E0%A6%B0-%E0%A6%A8%E0%A7%80%E0%A6%B0%E0%A6%AC-%E0%A6%95%E0%A6%BE%E0%A6%A8%E0%A7%8D%E0%A6%A8%E0%A6%BE' target='_blank' >গাছের নীরব কান্না</a><br><p>[
চট্টগ্রাম মেডিকেল কলেজ হাসপাতাল প্রাঙ্গণের ৫৬টি পামগাছের গায়ে কেউ যেন পোস্টার সাঁটাতে বা ব্যানার লাগাতে না পারে, সে জন্য হাসপাতালটির কর্তৃপক্ষ এক...
]</p><br>
<img src="https://paloimages.prothom-alo.com/contents/themes/public/style/images/default_thumbnail_800x450.png"><p>

চট্টগ্রাম মেডিকেল কলেজ হাসপাতাল প্রাঙ্গণের ৫৬টি পামগাছের গায়ে কেউ যেন পোস্টার সাঁটাতে বা ব্যানার লাগাতে না পারে, সে জন্য হাসপাতালটির কর্তৃপক্ষ এক অদ্ভুত পদক্ষেপ নিয়েছে। প্রতিটি গাছের গোড়া থেকে ওপরের দিকে প্রায় পাঁচ হাত পর্যন্ত পুঁতে দেওয়া হয়েছে লোহার পেরেক। চার ইঞ্চি লম্বা একেকটি পেরেকের প্রায় অর্ধেকটাই গেঁথে দেওয়া হয়েছে গাছে। একটি-দুটি নয়, প্রতিটি গাছে ১০০ থেকে ১৫০টি করে পেরেক ঠোকা হয়েছে। গাছগুলোর কষ বেরিয়ে পেরেকগুলোর গোড়ায় মরচে ধরে কালচে রং ধারণ করেছে। দৃশ্যটি দেখে প্রথম আলোর প্রতিবেদকের মনে হয়েছে, ‘গাছগুলো যেন কাঁদছে’। এই শিরোনামের সোমবারের প্রথম আলোর অনলাইন সংস্করণে একটি ছোট্ট সচিত্র প্রতিবেদন প্রকাশিত হয়েছে।




প্রায় দেড় বছর ধরে পামগাছগুলোর কান্না চট্টগ্রাম মেডিকেল কলেজ হাসপাতাল কর্তৃপক্ষের নজরে পড়েনি। সেটা লক্ষ করেছেন ওই হাসপাতালে চিকিৎসারত এক রোগীর আত্মীয়। তিনি প্রথম আলোর প্রতিবেদকের সামনে মন্তব্য করেছেন, ‘যে হাসপাতাল মানুষের রোগ সারায়, সেই হাসপাতালেই যেন জোর করেই মারা হচ্ছে গাছগুলোকে।’




বলা হয়, পামগাছগুলো ‘শোভাবর্ধনকারী’। হাসপাতাল কর্তৃপক্ষ তাদের শোভা নষ্ট করার পথ বন্ধ করতেই সেগুলোর গায়ে পেরেক ঠুকেছে। উদ্দেশ্যটা অবশ্যই ভালো ছিল, কিন্তু পন্থাটা যে গাছগুলোর জন্য অত্যন্ত ক্ষতিকর, এমনকি গাছগুলোর শোভাও অনেকটাই নষ্ট করে, তা উপলব্ধি করা হয়নি। পোস্টার-ব্যানার লাগালে গাছগুলোর শোভা নষ্ট হবে, কিন্তু পেরেক ঠুকলে যে গাছগুলো মরে যেতে পারে, এই ভাবনা কেন কারও হলো না, সে এক প্রশ্ন বটে। এ প্রসঙ্গে কৃষি সম্প্রসারণ অধিদপ্তর, চট্টগ্রাম অঞ্চলের উপপরিচালক নাছির উদ্দীনের মন্তব্যই যথার্থ। তিনি বলেছেন, ‘এটা কাণ্ডজ্ঞানের বিষয়।’




চট্টগ্রাম মেডিকেল কলেজ হাসপাতাল কর্তৃপক্ষের ‘কাণ্ডজ্ঞান’ থাকলে পামগাছগুলোর ওপর এমন অত্যাচার ঘটতে পারত না। পেরেক ঠোকার সিদ্ধান্ত নেওয়ার আগে নিজেদের কাণ্ডজ্ঞানে না কুলোলে তারা কোনো বিশেষজ্ঞের মত জানার চেষ্টা করতে পারত। চট্টগ্রাম বিশ্ববিদ্যালয়ের উদ্ভিদবিজ্ঞান বিভাগের যেকোনো শিক্ষকের সঙ্গে পরামর্শ করা যেত। প্রথম আলোর প্রতিবেদক ওই বিভাগের অধ্যাপক শেখ বখতিয়ার উদ্দীনের বক্তব্য জানতে চেয়েছিলেন। তিনি বলেন, গাছে পেরেক ঠুকলে তার খাবার সংগ্রহে বাধা তৈরি হতে পারে, পেরেক ঠোকা অংশ ক্ষতিগ্রস্ত হয়, সেই অংশ দিয়ে ক্ষতিকর অণুজীব ঢুকে পড়তে পারে, সব মিলিয়ে গাছের জীবনীশক্তি ক্ষতিগ্রস্ত হয়, গাছটি ধীরে ধীরে মরে যেতে পারে।




বলা বাহুল্য, পেরেক ঠোকা গাছগুলোর মধ্যে তিনটি ইতিমধ্যে মরে গেছে। চট্টগ্রাম মেডিকেল কলেজ হাসপাতালের উপপরিচালক আকতারুল ইসলামের বক্তব্য হলো, তিনি সেখানে যোগদান করার আগেই গাছগুলোতে পেরেক ঠোকা হয়েছে, তিনি এ বিষয়ে খোঁজ নেবেন, তারপর ‘উদ্যোগ’ নেবেন। আমাদের বিবেচনায় সর্বোত্তম উদ্যোগ হবে গাছগুলোকে অবিলম্বে পেরেকমুক্ত করা।  


</p><li><a href='https://www.prothomalo.com/opinion/article/1573684/%E0%A6%A8%E0%A6%A4%E0%A7%81%E0%A6%A8-%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BF%E0%A6%B8%E0%A6%AD%E0%A6%BE-%E0%A6%A8%E0%A6%A4%E0%A7%81%E0%A6%A8-%E0%A6%9A%E0%A7%8D%E0%A6%AF%E0%A6%BE%E0%A6%B2%E0%A7%87%E0%A6%9E%E0%A7%8D%E0%A6%9C' target='_blank' >নতুন মন্ত্রিসভা, নতুন চ্যালেঞ্জ</a><br><p>[
নতুন মন্ত্রিসভায় চমক থাকবে বলে ক্ষমতাসীন মহল থেকে আগেই জানানো হয়েছিল। কিন্তু চমকটা যে এত বড় হবে, তা সম্ভবত কেউ ভাবেননি। সরকারের যেকোনো কর্মসূচি ও...
]</p><br>
<img src="https://paloimages.prothom-alo.com/contents/themes/public/style/images/default_thumbnail_800x450.png"><p>

নতুন মন্ত্রিসভায় চমক থাকবে বলে ক্ষমতাসীন মহল থেকে আগেই জানানো হয়েছিল। কিন্তু চমকটা যে এত বড় হবে, তা সম্ভবত কেউ ভাবেননি। সরকারের যেকোনো কর্মসূচি ও পরিকল্পনা বাস্তবায়নের জন্য দক্ষ প্রশাসনের পাশাপাশি একটি সুদক্ষ মন্ত্রিসভাও থাকা অপরিহার্য। এই প্রেক্ষাপটে একাদশ সংসদ নির্বাচনের পর প্রধানমন্ত্রী শেখ হাসিনা গতকাল যে নতুন মন্ত্রিসভা গঠন করেছেন, আমরা তাকে স্বাগত জানাই।




মন্ত্রিসভা গঠনের ক্ষেত্রে প্রধানমন্ত্রী শেখ হাসিনা বরাবরই বেশ সতর্ক অবস্থান নিয়েছেন। তাঁর প্রথম মন্ত্রিসভায় প্রবীণ ও নবীনের সমন্বয় ছিল, সেই সঙ্গে মন্ত্রিসভার আকারও তুলনামূলকভাবে ছোট ছিল। দ্বিতীয় মন্ত্রিসভায় তারুণ্যের আধিক্য থাকলেও পরবর্তী কালে প্রবীণদের অন্তর্ভুক্ত করে সমতা আনার চেষ্টা করেছেন। তৃতীয় মন্ত্রিসভায় আওয়ামী লীগের বাইরে থেকে ১৪–দলীয় জোটের শরিক ও জাতীয় পার্টি থেকেও বেশ কয়েকজনকে মন্ত্রী করা হয়েছিল। সেই প্রেক্ষাপটে বিচার করলে এবারের মন্ত্রিসভা অনেক বেশি নতুননির্ভর, অনেক বেশি বৈচিত্র্যপূর্ণ। কেউ কেউ অবশ্য অভিজ্ঞতার ঘাটতির কথাও বলবেন।




সংসদীয় ব্যবস্থায় মন্ত্রিসভায় কে থাকবেন, কে থাকবেন না সেটি পুরোপুরি প্রধানমন্ত্রীর এখতিয়ার। কিন্তু তারপরও বলতে হবে, এর আগে কোনো নতুন সরকার গঠনের সময়ে আগের মন্ত্রিসভার এত বেশিসংখ্যক মন্ত্রী বাদ পড়েননি। প্রথম আলোর শিরোনাম অনুযায়ী, নতুন এলেন ৩১, বাদ গেলেন ৩৬।  পুরোনোদের মধ্যে যাঁরা থাকলেন, আর যাঁরা বাদ পড়লেন, তা কিসের ভিত্তিতে করা হলো, তা অবশ্য স্পষ্ট নয়। আওয়ামী লীগের সাধারণ সম্পাদক ওবায়দুল কাদের বলেছেন, দুর্নীতি বা সাফল্য-ব্যর্থতার নিরিখে পুরোনো মন্ত্রীদের কাউকে বাদ দেওয়া হয়নি। তাঁর এই বক্তব্য পুরোনোদের জন্য কিছুটা সান্ত্বনা হলেও সরকারের অবস্থান হিসেবে তা যথার্থ হতে পারে না। যত বড় পদই হোক, সাফল্যের জন্য পুরস্কার এবং ব্যর্থতার জন্য তিরস্কার বা শাস্তির ব্যবস্থা থাকা প্রয়োজন। অন্যথায় প্রশাসন বা সরকার পরিচালনা ও কর্মসূচি বাস্তবায়ন অসম্ভব হয়ে পড়ে।




পুরোনো মন্ত্রিসভায় এমন কয়েকজন মন্ত্রী ছিলেন, যাঁরা বৃহত্তর জনগণের স্বার্থের বিপরীতে অবস্থান নিয়েছিলেন। আবার কারও কারও বিভিন্ন সংগঠনে সাংগঠনিক অবস্থানই ছিল মন্ত্রী পদের সঙ্গে সাংঘর্ষিক। বিভিন্ন মহল থেকে তাঁদের বাদ দেওয়ার দাবি উঠেছিল অনেক আগেই। শেষ পর্যন্ত যে তাঁদের বাদ দেওয়া গেছে, সেটি নিশ্চয়ই সাধুবাদ পাওয়ার যোগ্য। কিন্তু আবার নতুন মন্ত্রিসভায় এমন কয়েকজন আছেন, যাঁরা বিভিন্ন কারণে সমালোচিত এবং অতীতে কারও কারও ব্যর্থতার পাল্লাই ভারী।




তবে নতুন মন্ত্রিসভার জন্য বড় চ্যালেঞ্জ হলো রাজনৈতিক স্থিতিশীলতা আনা, সংসদকে সচল করা, আইনের শাসন প্রতিষ্ঠা এবং অর্থনৈতিক শৃঙ্খলা ফিরিয়ে আনা। সেই সঙ্গে শিক্ষা, স্বাস্থ্যসেবা ও দারিদ্র্যবিমোচন কর্মসূচিগুলোকে দ্রুত বাস্তবায়ন করা। আওয়ামী লীগের নির্বাচনী ইশতেহারে দুর্নীতির বিরুদ্ধে শূন্য সহিষ্ণুতার অঙ্গীকার আছে। সেটি যাতে শুধু অতীতের মতো কথার কথা না থাকে, সে বিষয়েও সংশ্লিষ্টদের সক্রিয় ভূমিকা প্রত্যাশিত। নতুন অর্থমন্ত্রী আ হ ম মুস্তফা কামাল দায়িত্ব নেওয়ার আগেই ঘোষণা করেছেন, অর্থ মন্ত্রণালয় যেভাবে এত দিন চলেছে, সেভাবে চলবে না। এর মাধ্যমে তিনি অর্থনৈতিক শৃঙ্খলা ফিরিয়ে আনারই ইঙ্গিত দিয়েছেন বলেই আমরা ধরে নিতে চাই। অন্যান্য মন্ত্রণালয়ে যাঁরা দায়িত্ব পেয়েছেন, কর্তব্য পালনে তাঁরাও একই পথ ধরবেন বলে আশা করি।




উন্নয়ন কোনোভাবেই গণতন্ত্র ও সুশাসনের বিকল্প নয়। বাংলাদেশের সত্যিকার উন্নয়ন করতে হলে সব ক্ষেত্রে আইনের শাসন ও গণতান্ত্রিক মূল্যবোধকে সমুন্নত রাখতেই হবে। শেখ হাসিনার চতুর্থ মন্ত্রিসভায় নতুনের যে বিপুল সমাহার ঘটেছে, তাকে কাজে লাগিয়ে সত্যিকার অর্থেই বাংলাদেশে আইনের শাসন ও গণতান্ত্রিক মূল্যবোধ জোরদার হবে—এই প্রত্যাশা দেশবাসীর।   


</p><li><a href='https://www.prothomalo.com/opinion/article/1573653/%E0%A6%B0%E0%A6%9C%E0%A6%A8%E0%A7%80%E0%A6%95%E0%A6%BE%E0%A6%A8%E0%A7%8D%E0%A6%A4-%E0%A6%B9%E0%A6%BF%E0%A6%B0%E0%A7%8B-%E0%A6%86%E0%A6%B2%E0%A6%AE-%E0%A6%93-%E0%A6%AE%E0%A6%BE%E0%A6%A8%E0%A7%81%E0%A6%B7%E0%A7%87%E0%A6%B0-%E0%A6%AE%E0%A6%A8' target='_blank' >রজনীকান্ত, হিরো আলম ও মানুষের মন</a><br><p>[
দক্ষিণ ভারতের জনপ্রিয় সিনেমা তারকা রজনীকান্তর ছবি অনেক ভারতীয়ের পূজার ঘরে দেবদেবীর পাশে বাঁধানো থাকে। অনেকে তাঁকে অবতার ও দেবতাজ্ঞানে পূজা করেন।...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/08/d55b5f6fdad2361778fd64d1106b7979-5c340928b49a7.jpg?jadewits_media_id=1407973"><p>

দক্ষিণ ভারতের জনপ্রিয় সিনেমা তারকা রজনীকান্তর ছবি অনেক ভারতীয়ের পূজার ঘরে দেবদেবীর পাশে বাঁধানো থাকে। অনেকে তাঁকে অবতার ও দেবতাজ্ঞানে পূজা করেন। অনেক ঘরে দিন শুরুর আগে দুধ দিয়ে ধোঁয়া হয় রজনীর কাচে বাঁধানো ছবি। একসময় এসব শুনে ভাবতাম, বানোয়াট গল্প ও মিথ। সম্প্রতি নানা নির্ভরযোগ্য তথ্য হাতড়ে নিশ্চিত হয়েছি এসব শুধু সত্যিই নয়, রজনীভক্তির ধরনধারণ ও মিথ আসলে কল্পনারও অতীত। তাঁকে নিয়ে অগণিত বই লেখাই নয়, সমাজবৈজ্ঞানিক আলোচনা আছে। একটি পিএইচডি গবেষণা আছে ‘সিনেম্যাটিক ক্যারিজমা অ্যাজ অ্যা গেটওয়্যে টু সাউথ ইন্ডিয়ান পলিটিক্স’ যার বেশির ভাগ বিশ্লেষণই রজনীকেন্দ্রিক।




২০১৭–এর ডিসেম্বরে ‘রজনী মাক্কাল মান্দ্রাম’ (রজনীভক্তকুল সমিতি) রাজনৈতিক দল হিসেবে আত্মপ্রকাশ করে। মাও সেতুংয়ের ‘রেড বুক’ আদলে রজনী ৩৬ পৃষ্ঠার ‘ব্লু বুক’ ছাপেন। রাজনৈতিক নীতিমালা, আচরণবিধি, দেশ চালানোর দর্শন, বাণী ইত্যাদি গ্রন্থিত হওয়া বইটির অসাধারণ কাটতি। প্রতি মাসেই ছাপতে হচ্ছে বইটি। বইটির প্রচ্ছদে ছাপা রজনীর সন্ত-দার্শনিক ভঙ্গির ছবিটিরও পোস্টকার্ড হয়েছে। দারুণ বিক্রিবাট্টাও চলছে। তাঁর সাধু-সন্তদের মতো লম্বা দাড়ি-পাগড়িশোভিত ছবির চারপাশে ঠিকরে পড়ছে আলো—এ রকম বানোয়াট ফটোশপকৃত পোস্টারও কিনছে আমজনতা।




অদ্ভুত, অবৈজ্ঞানিক, অবাস্তব ও উদ্ভট ক্যারিকেচারের মারামারি, অতি-অভিনয় এবং বিচিত্র চালচলন দেখিয়েও রজনীকান্ত ‘সুপারস্টার রজনী’ বা দেবতা-ইমেজের মানুষই হননি, আগামী নির্বাচনে বর্তমান প্রধানমন্ত্রী মোদির জন্য বিরাট মাথাব্যথার কারণ হয়ে দাঁড়িয়েছেন। ‘ফ্রম সুপারস্টার টু সিএম? রজনীকান্ত মেইক্স হিজ ডেব্যু অ্যাজ পলিটিশিয়ান’ শিরোনামের একটি লেখা বহুলপঠিত রাজনৈতিক সমাজতাত্ত্বিক আলোচনার জায়গা করে নিয়েছে।




কিন্তু কীভাবে? রজনীকান্তকে কারা প্রধানমন্ত্রী দেখতে চায়? তাঁর পূজা কারা দেয়, পোস্টার কারা কেনে? কেন এই উন্মাদনা? উত্তর—এরা সবাই অতিসাধারণ খেটে খাওয়া মানুষ, যাদের আমরা ‘আমজনতা’ বলি। রজনীর বই, কার্ড, পোস্টার, বাঁধানো কাচে ছবি ইত্যাদির পেছনে পয়সা খরচ করতে গিয়ে তাদের পকেটে এবং জীবনযাপনে চাপ পড়লেও মনপ্রাণ উৎফুল্ল হয়। সিনেমায় যেমন রজনী গরিবের বন্ধু, অন্যায়–অবিচারের বিনাশক, অসহায়ের ত্রাতা, আশ্রয়হীনের আশ্রয়, নির্ভরতার প্রতিভূ—সমাজজীবনেও আমজনতা রাজনীতিকদের ত্রাতার ভূমিকায় দেখতে চায়। মনস্তত্ত্বটি সহজ—নেতারা এমন একটি সমাজের জন্য লড়ে যাবেন, যাতে সাধারণ মানুষ সুবিচার, ন্যায়বিচার, ন্যায্যতা, আশ্রয়, ভরসা, নির্ভরতা, নীতি-নৈতিকতা ও প্রেম-ভালোবাসা নিয়ে বেঁচে থাকতে পারে।




ভারতের চলচ্চিত্র শিল্প বিলিয়ন বিলিয়ন ডলারের। দেশটির রাজনীতিতেও আছে চলচ্চিত্র শিল্প-সংশ্লিষ্টদের বিশাল অঙ্কের লগ্নি। চলচ্চিত্র এবং রাজনীতি—দুই যজ্ঞেই সফল মানুষের তালিকায় আছেন জয়ললিতা, রামা রাও, সুনীল দত্ত, হেমা মালিনী, অমিতাভ বচ্চন, বিনোদ খান্না, রাজেশ খান্না, রাজ বাব্বর, স্মৃতি ইরানি, জয়া বচ্চনসহ অনেকেই। অর্থাৎ ভারতের রাজনীতিতে নায়ক-নায়িকাদের অংশগ্রহণ নতুন কিছু তো নয়ই, উল্লসিত-উচ্ছ্বসিত বা চমৎকৃত হওয়ার মতো কোনো বিষয়ও নয়। কিন্তু আমজনতার চোখে এরা এলিট। ওপরতলার মানুষ। খুব নিচুবর্গ থেকে উঠে আসা কেউ নন। অন্যদিকে রজনীকান্ত গরিবি, অল্পশিক্ষিতের সংগ্রামময় শৈশব-কৈশোর-যৌবন পেরিয়ে আমজনতার নায়ক হয়েছেন। ‘আমাদের নিজেদের মানুষ’— এই গণচিন্তা-সম্পৃক্ততার সমীকরণই রজনীকে আম-মানুষের স্বপ্নের রাজনীতিকের বিশেষত্ব দিয়েছে।




হিরো আলম রজনীকান্ত নয়। এই লেখার উদ্দেশ্যও মোটেই তুলনামূলক আলোচনা নয়। কিন্তু আমজনতার ভাবনার বা গণমনস্তত্ত্বের একটি সুগভীর মিলের দিকে দৃষ্টি দেওয়াও সমাজবিজ্ঞানের ছাত্রদের দায় ও দায়িত্ব বলে হিরো আলম বিষয়-ভাবনাকে এড়িয়ে যাওয়ার সুযোগ নেই।




হিরো আলম বাংলাদেশের রাজনীতিতে একটি অবিস্মরণীয় বাঁক। কারণ, তাঁকে নিয়ে আলোচনা নির্বাচনের প্রথম দিন থেকেই। মিডিয়া তাঁকে নিয়ে মশকরা করতে নেমেছিল। কিন্তু তিনি ছিলেন স্বাভাবিক এবং সপ্রতিভ। তাঁর যুক্তি ছিল ক্ষুরধার। কখন বলতে শুরু করে করে কখন থামতে হয়, হিরো আলমের সেই পরিমিতিজ্ঞানটিও টেলিভিশনের অনেক নিয়মিত টক শো আলোচকের চেয়ে ভালো দেখা গেল। বক্তব্য ছিল স্পষ্ট। ‘ভারতের বর্তমান প্রধানমন্ত্রীও চা-বিক্রেতা ছিলেন, তাহলে আমি কেন পারব না।’ বিবেচনায় নেওয়ার মতো তাঁর কয়েকটি উক্তি ছিল —‘আমি স্বপ্ন দেখতে জানি’; ‘আমার স্বপ্নকে বাস্তব রূপ দেওয়ার কাজ আমাকেই করতে হবে’; ‘আমি নিরন্ন অবস্থা থেকে উঠে এসেছি নিজের চেষ্টায়, কারও দয়ায় নয়’; ‘নির্বাচিত প্রতিনিধি হওয়া আমার নাগরিক অধিকার’। আমজনতার চোখে হিরো আলমের আত্মমর্যাদা-সচেতনতা আবারও ধরা দেয় ইসি সচিবের পদত্যাগ দাবির মাধ্যমে। তাঁর ভাষাচয়ন ছিল যথাযথ, বক্তব্য স্পষ্ট। আরও উল্লেখ্য, তাঁর নিজেকে উপস্থাপন, শরীরী ভাষা, কিংবা আত্ম-বিশ্লেষণের ধরন কোনোটিই পেশাজীবী রাজনীতিকদের মতো মেকি ও কপট ছিল না।




হিরো আলম রজনীকান্তের উদাহরণ টানেননি সম্ভবত। যদি টানতেনও যে রজনীকান্তও তো নিচুতলা থেকে উঠে আসা আগামীর রাজনীতিক এবং ভারতের সম্ভাব্য প্রধানমন্ত্রী—ভুল বলা হতো না মোটেও।  গত ৩০ ডিসেম্বর নির্বাচনের ফলাফল ঘোষণার ঠিক আগে আগে একজন বন্ধু যখন খানিকটা আক্ষেপ করে বললেন, ‘হিরো আলমের ছবি যে কবে পাঁচ শ’ টাকার নোটে দেখতে পাব’—চমকে উঠেছিলাম। চমৎকৃত হওয়ার কারণ হিরো আলম শিক্ষিত মধ্যবিত্তের উন্নাসিকতার ট্যাবু ভেঙে দিয়ে তাদের ড্রয়িংরুমে উঠে এসেছেন। এই সময়ের রাজনীতির সবচেয়ে নজরকাড়া ও কৌতূহল জাগানো বাঁক এই যে হিরো আলম উচ্চশিক্ষিত মধ্যবিত্ত ও উচ্চবিত্ত মহলেও যথেষ্ট আলোচনা ও সমাদর পাচ্ছেন। বন্ধুর উক্তিটির গভীরেও প্রতিষ্ঠিত রাজনৈতিক সংস্কৃতির প্রতি সাধারণ মধ্যবিত্তের তীব্র ঘৃণা, অসন্তোষ, অসমর্থন, অননুমোদন, হতাশা, বিরক্তি, ভীতি এবং অসহায়ত্বের প্রকাশ স্পষ্ট হয়ে উঠেছিল। মধ্যবিত্ত যা বলতে পারছে না হিরো আলম অকপটেই বলেছে। যেমন ‘আমার মতো সামান্য একজন মানুষকেও সরকার ভয় পায়’, কিংবা ‘ভোটই দিতে দেয়নি, জামানত ফেরত দেবে না কেন’ (চমৎকার নৈতিকতা-প্রসঙ্গ অবশ্যই)—তখন হিরো আলমের মধ্যে মুখচোরা ও সমঝোতাকামী ভীতু মধ্যবিত্তরাও সাহসী হওয়ার অনুপ্রেরণা পাচ্ছেন নিশ্চয়।




একজন ফেসবুকবন্ধু সামাজতাত্ত্বিক ব্যাখ্যা দাবি করেছিলেন। জানতে চেয়েছিলেন—হিরো আলম কি বাস্তবের হিরো, নাকি আরোপিত। প্রশ্নটির উত্তরে লিখেছিলাম—‘হিরো আলম “মনস্তাত্ত্বিক” হিরো; সমাজতাত্ত্বিক, বাস্তবিক বা ফ্যান্টাসি জাগতিক কোনো হিরো মোটেই নয়।’ ধরা যাক, ছোট ছোট বাচ্চারা ঈদের নতুন জামাকাপড় পেয়েছে। সেগুলো পরে ফেলতে আর তর সইছে না। মুরব্বিরা বললেন, এবারের ঈদ ২৯ রোজা শেষে হবে। ২৯ রোজার সন্ধ্যায় তারা শতভাগ নিশ্চিত কাল ঈদ। তাই দলে দলে চাঁদ দেখতে নামল। চাঁদের কিন্তু দেখা নেই। তবু একটি শিশুর মনে হলো, চাঁদ দেখেছে সে। সোল্লাসে শিশুটি ‘ওই যে চাঁদ ওই যে চাঁদ’ চিৎকার দিল। সঙ্গে সঙ্গে অন্য শিশুরাও আনন্দে হই হই উল্লাসে নামল। সবাই বলল, তারা চাঁদ দেখেছে (আসলে কেউই দেখেনি)। হিরো আলমও একই রকম আপাতপ্রত্যাশার, আপাতপ্রবোধের চাঁদ। না দেখেও ‘দেখেছি দেখেছি’ আনন্দটুকুর চাঁদ। (বাস্তবতা, চাঁদ দেখা যায়নি, ৩০ রোজা শেষেই ঈদ, শিশুদের আনন্দে ভাটা; মেনে নিতে হয় বলে তারাও মেনে নেয়)।




ফেসবুকের পোস্টটির প্রত্যুত্তরে পাওয়া একটি মন্তব্য—‘হিরোর তৃণমূলের মানুষের কাছে পৌঁছানোর চেষ্টার প্রমাণ মিলল নোয়াখালীর সুবর্ণচরের গণধর্ষিতাকে দেখতে যাওয়ার মাধ্যমে।’ অনেকগুলো মন্তব্যের সারমর্ম—‘ডুবন্ত মানুষ যেমন কুটো ধরেও বাঁচতে চায়, বাংলাদেশের অপরাজনীতির বিভীষিকা থেকে বাঁচতে মানুষ হিরো আলমকেও অবলম্বন ভাবতে দ্বিধাবোধ করছে না। হিরো তাঁর দায়িত্ব পালন করেছেন, আমরা একই রকম দায়িত্ব পালন করিনি বলে কাঙ্ক্ষিত পরিবর্তন সুদূরপরাহত হয়ে গেল।’ হিরো আলমবিরোধী মন্তব্য একটিও নেই। মন্তব্যগুলো আমাদের গণমনস্তত্ত্বকে স্পষ্ট করছে। সুস্পষ্ট বার্তা দিচ্ছে যে তৃণমূল থেকে আরও নতুন মুখ, নতুন হিরো আলমেরা উঠে এলেও আসুক, তবুও প্রচলিত রাজনীতি-কাঠামো ভেঙেচুরে শুদ্ধতামুখী এবং শান্তি ও ন্যায়বিচারমুখী একটি সমাজের আশা জেগে উঠুক গণমানুষের রাজনীতিচিন্তায় ও কর্মে।




সর্বান্তকরণে হিরো আলমের মঙ্গল চাই। কামনা করি, তিনি রাজনীতিতে টিকে থাকুন, জানুন, শিখুন, পড়াশোনা করুন, নিজেকে নির্মাণ করুন স্বপ্নপূরণের জন্য; অনুকরণীয় হয়ে উঠুন অন্যদের জন্য এবং একসময় রজনীকান্তের মতো জনপ্রিয় হয়ে উঠুন।  হেলাল মহিউদ্দীন: নৃবিজ্ঞানী, কানাডার মানিটোবা বিশ্ববিদ্যালয়ের রিসার্চ ফেলো।


</p><li><a href='https://www.prothomalo.com/opinion/article/1573583/%E0%A6%9A%E0%A7%80%E0%A6%A8-%E0%A6%95%E0%A7%87%E0%A6%A8-%E0%A6%86%E0%A6%AB%E0%A7%8D%E0%A6%B0%E0%A6%BF%E0%A6%95%E0%A6%BE%E0%A6%B0-%E0%A6%AA%E0%A6%9B%E0%A6%A8%E0%A7%8D%E0%A6%A6%E0%A7%87%E0%A6%B0-%E0%A6%85%E0%A6%82%E0%A6%B6%E0%A7%80%E0%A6%A6%E0%A6%BE%E0%A6%B0' target='_blank' >চীন কেন আফ্রিকার পছন্দের অংশীদার</a><br><p>[
২০১৮ সালের সেপ্টেম্বর মাসে চীনের রাজধানী বেইজিংয়ে চীন-আফ্রিকা সহযোগিতা ফোরামের (ফোকাক) এক বৈঠকে আফ্রিকান ইউনিয়নের চেয়ারপারসন ও রুয়ান্ডার...
]</p><br>
<img src="https://paloimages.prothom-alo.com/contents/themes/public/style/images/default_thumbnail_800x450.png"><p>

২০১৮ সালের সেপ্টেম্বর মাসে চীনের রাজধানী বেইজিংয়ে চীন-আফ্রিকা সহযোগিতা ফোরামের (ফোকাক) এক বৈঠকে আফ্রিকান ইউনিয়নের চেয়ারপারসন ও রুয়ান্ডার প্রেসিডেন্ট পল কাগামে আফ্রিকায় চীনের সহায়তা এবং বিনিয়োগ কৌশলের ভূয়সী প্রশংসা করেন। কাগামে বলেন, চীন ও আফ্রিকার মধ্যে সহযোগিতা পারস্পরিক শ্রদ্ধার ওপর প্রতিষ্ঠিত এবং উভয় অংশীদারের উপকারের জন্য এই সহযোগিতার সম্পর্ক। পল কাগামের মতো আফ্রিকার বেশির ভাগ সরকার ও রাষ্ট্রপ্রধান সম্ভবত এ রকমই মনে করেন।




যদিও আফ্রিকান নেতৃত্ব চীনকে একটি মূল্যবান অংশীদার হিসেবে গ্রহণ করেছে, তারপরও অনেকে বেইজিংকে আফ্রিকার আগ্রাসনকারী হিসেবে দেখছে। তাঁদের মতে, চীন আফ্রিকা মহাদেশে উপনিবেশ স্থাপনের চেষ্টা করছে। আসলে বর্তমানে চীন-আফ্রিকার সম্পর্ক দুটি সম্পূর্ণ বিপরীত ধারণার মাধ্যমে ব্যাখ্যা করা হচ্ছে। প্রথমটি হচ্ছে চীনবিরোধী মনোভাব, মূলত পশ্চিমা দেশগুলো এই মনোভাব পোষণ করে। উদাহরণস্বরূপ সম্প্রতি ওয়াশিংটনে হেরিটেজ ফাউন্ডেশনে পররাষ্ট্রনীতি-সংক্রান্ত এক ব্রিফিংয়ে মার্কিন জাতীয় নিরাপত্তা উপদেষ্টা জন বোল্টন আফ্রিকায় চীনের কর্মকাণ্ডের সমালোচনা করেন। তিনি দাবি করেন যে মহাদেশটি বেইজিংয়ের নতুন ঔপনিবেশিকতার শিকার হয়ে পড়ছে এবং এ জন্য আফ্রিকাকে ঋণের জালে বন্দী করার জন্য চীন নানা কৌশল গ্রহণ করছে। আফ্রিকা মহাদেশজুড়ে চীন ছোট-বড় মিলিয়ে হাজার হাজার প্রকল্পে যুক্ত হয়েছে, যেগুলো আফ্রিকার অর্থনীতির চেহারাই বদলে দিচ্ছে। আফ্রিকার প্রতি দয়াপরবশ হয়ে চীন এত বিশাল অঙ্কের অর্থ বিনিয়োগ করছে না। এর পেছনে তাদের বড় ধরনের স্বার্থ রয়েছে।




বোল্টন বলেন, চীনের এ ধরনের তৎপরতার উদ্দেশ্য হচ্ছে ‘ওয়ান বেল্ট, ওয়ান রোড’ প্রকল্পসহ কৌশলগত উদ্যোগগুলোর সম্প্রসারণ ঘটানো। মোটকথা বিশ্বজুড়ে আধিপত্য বিস্তারই হচ্ছে চীনের আসল লক্ষ্য। যুক্তরাষ্ট্রের মতো অন্য পশ্চিমা সরকারগুলোও যেমন যুক্তরাজ্য ও ফ্রান্স আফ্রিকায় চীনের বিনিয়োগ ও ঋণসহায়তাকে উদ্বেগের বিষয় হিসেবে দেখছে। তাদের মতে, দক্ষিণ সুদান ও সুদানের মতো তেলসমৃদ্ধ দেশগুলোর শান্তি নষ্ট করছে চীন। আর স্বৈরতন্ত্র আছে আফ্রিকার এমন দেশগুলোকে তারা সমর্থন করছে, যেমন গ্যাবন। এ ছাড়া পশ্চিমারা চীনকে একটি বাণিজ্যিক সুযোগভোগী এবং আফ্রিকান পরিবেশের বিশাল দূষণকারী হিসেবে মনে করে। চীন-আফ্রিকার সম্পর্ক নিয়ে দ্বিতীয় ধারণাটি হলো চীন হচ্ছে আফ্রিকার শুভাকাঙ্ক্ষী। চীন আফ্রিকায় যা করছে, তা আফ্রিকার মঙ্গলের জন্য। আফ্রিকার বেশির ভাগ নেতৃত্ব তাই মনে করে। তারা মনে করে চীন হচ্ছে তাদের রক্ষাকর্তা এবং বিশ্বাসযোগ্য মিত্র। তাদের দৃষ্টিতে চীন হচ্ছে তাদের অংশীদার, যারা কোনো স্বার্থ ছাড়াই তাদের সহায়তা দিচ্ছে। এ ছাড়া অন্য সংস্কৃতি ও রাষ্ট্রকে সম্মান করার জন্য আফ্রিকান দেশগুলোর মধ্যে চীন বিশেষ খ্যাতি অর্জন করেছে। আফ্রিকার অনেক রাষ্ট্রপ্রধান এ রকম মনে করেন। তাঁরা মনে করেন না যে চীন আফ্রিকায় উপনিবেশ স্থাপনের কোনো চেষ্টা করছে।




কিছু সুনির্দিষ্ট কারণ আছে, যেগুলো চীনকে আফ্রিকার পছন্দের অংশীদারে পরিণত করেছে। আফ্রিকানদের কাছে চীনের চারটি বড় ধরনের আকর্ষণ আছে: এগুলো হচ্ছে শর্তহীন ঋণ প্রদান, দ্রুত সেবা ও সস্তায় পণ্য প্রদান, শান্তিরক্ষায় ভূমিকা পালন এবং বিকল্প উন্নয়ন মডেল। প্রথমে চীনের শর্তহীন ঋণ প্রদান আফ্রিকার সরকারগুলোকে বড় প্রকল্পগুলোর কাজ শেষ করতে সাহায্য করছে, অর্থের অভাবে যেগুলো এত দিন তারা করতে পারেনি। চীনের ঋণের কারণে আফ্রিকার অনেক সরকার আন্তর্জাতিক মুদ্রা তহবিল (আইএমএফ) ও বিশ্বব্যাংকের মতো আর্থিক প্রতিষ্ঠানগুলোর চাপ এড়াতে সক্ষম হয়েছে।




দ্বিতীয়ত, দ্রুততর পরিষেবা ও অবকাঠামোর জন্য জনগণের ক্রমবর্ধমান চাহিদা পূরণের জন্য আফ্রিকান সরকারগুলোকে সহায়তা করেছে চীন। আফ্রিকার অনেক মানুষ এখন চীনা কোম্পানির পরিবহন ব্যবহার করছে, স্বাস্থ্য ও টেলিযোগাযোগ খাতে চীনের সরঞ্জাম ও প্রযুক্তি ব্যবহৃত হচ্ছে।




তৃতীয়ত, চীন এখন আফ্রিকায় শান্তি ও নিরাপত্তার প্রকল্পগুলোতে নিযুক্ত। আটটি জাতিসংঘ শান্তিরক্ষা মিশনে চীনের সেনারা অংশগ্রহণ করছে, যার পাঁচটি হচ্ছে আফ্রিকায়। তা ছাড়া চীন জাতিসংঘ শান্তিরক্ষা মিশনে দ্বিতীয় বৃহত্তম আর্থিক সহায়তা প্রদানকারী দেশ এবং তারা সোমালিয়ায় আফ্রিকান ইউনিয়ন মিশনে অর্থায়ন করছে।




চতুর্থত, চীনের দ্রুত ও সফল অর্থনৈতিক প্রবৃদ্ধির ইতিহাসটি এমন একটি মডেল, যা আফ্রিকার অনেক দেশ তা অনুসরণ করতে পারে। নীতির সার্বভৌমত্ব নিশ্চিত করতে চীনের ক্ষমতা সম্পর্কে সবাই অবহিত এবং তা আফ্রিকান নেতাদের কাছে অত্যন্ত আকর্ষণীয়। বিশ্বব্যাংকের মতে, প্রায় ৪০ বছর ধরে চীন উন্নয়নের অপ্রচলিত পথের মাধ্যমে তার ৮০০ কোটি মানুষকে দারিদ্র্যমুক্ত করতে সমর্থ হয়েছে। উল্লেখযোগ্যভাবে এটি সহস্রাব্দের উন্নয়ন লক্ষ্যমাত্রার অনেকগুলো অর্জন করেছে। মোটকথা যে যা-ই বলুক না কেন, চীন আফ্রিকার দেশগুলোর হৃদয় জিতে নিয়েছে।




আল-জাজিরা থেকে নেওয়া, অনুবাদ: রোকেয়া রহমান




ড. মেহারি তাদ্দেলে মারু আফ্রিকান ইউনিয়নের হাই অ্যাডভাইজরি গ্রুপের প্রধান সদস্য







</p><li><a href='https://www.prothomalo.com/opinion/article/1573577/%E0%A6%A4%E0%A6%BE%E0%A6%B0%E0%A7%81%E0%A6%A3%E0%A7%8D%E0%A6%AF%E0%A7%87%E0%A6%B0-%E0%A6%9C%E0%A7%9F%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A6%BE-%E0%A6%8F%E0%A6%97%E0%A6%BF%E0%A7%9F%E0%A7%87-%E0%A6%9A%E0%A6%B2%E0%A7%81%E0%A6%95' target='_blank' >তারুণ্যের জয়যাত্রা এগিয়ে চলুক</a><br><p>[
বাংলাদেশের কিশোর-তরুণদের নানা সাফল্যের বছর হিসেবে ২০১৮ সালটিকে আমাদের মনে রাখতে হবে। এ বছরটিতেই বাংলাদেশ বেশ বড় একটি আন্তর্জাতিক প্রতিযোগিতায় বিরাট...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/07/af6e1830af16f66da33724a796e81fbf-5c330af94a5a2.jpg?jadewits_media_id=1407815"><p>

বাংলাদেশের কিশোর-তরুণদের নানা সাফল্যের বছর হিসেবে ২০১৮ সালটিকে আমাদের মনে রাখতে হবে। এ বছরটিতেই বাংলাদেশ বেশ বড় একটি আন্তর্জাতিক প্রতিযোগিতায় বিরাট সাফল্য অর্জন করেছে। গত জুলাইয়ে রোমানিয়ার ক্লুজ নাপোকা শহরে অনুষ্ঠিত ৫৯তম আন্তর্জাতিক গণিত অলিম্পিয়াডে বাংলাদেশের জন্য প্রথম সোনার পদকটি পেয়েছেন চট্টগ্রামের আহমেদ জাওয়াদ চৌধুরী। ১৯৫৯ সাল থেকে শুরু হওয়া হাইস্কুলের কিশোরদের গণিত অলিম্পিয়াডকে বলা হয় বিশ্বের সবচেয়ে মর্যাদাপূর্ণ মেধার লড়াই। সেটিতে আমাদের শিক্ষার্থীরা তাদের লড়াই শুরু করে ২০০৫ সালে। ডাচ্‌–বাংলা ব্যাংক ও প্রথম আলোর পৃষ্ঠপোষকতায় এই আয়োজনের উদ্যোগ বাংলাদেশ গণিত অলিম্পিয়াড কমিটির। অংশগ্রহণের ১৪তম বারে এই সোনার পদক। ১০০টির বেশি দেশ অংশ নেয়—এমন যেকোনো আন্তর্জাতিক প্রতিযোগিতা থেকে বাংলাদেশের এটিই প্রথম সোনার পদক অর্জন। এ পদকের গুরুত্ব বোঝা যায় যখন আমরা জানি, ৫৯টি আসরে অংশ নেওয়া বিশ্বের ১৩৮টি দেশের মধ্যে ৭১টি দেশ এখনো কোনো সোনার পদক পায়নি।




আহমেদ জাওয়াদ চৌধুরীর শুরু করা সাফল্য অব্যাহত থাকে আন্তর্জাতিক পদার্থবিজ্ঞান অলিম্পিয়াড (চারটি ব্রোঞ্জ), ইনফরমেটিক্স অলিম্পিয়াড (একটি রুপা ও একটি ব্রোঞ্জ), আর্থ সায়েন্স অলিম্পিয়াড (একটি রুপা ও দুটি ব্রোঞ্জ), বায়োলজি অলিম্পিয়াড (একটি ব্রোঞ্জ) ও জুনিয়র সায়েন্স অলিম্পিয়াডে (দুটি রুপা ও চারটি ব্রোঞ্জ পদক)। এসব সাফল্যকে ছাড়িয়ে দেশকে আবার আনন্দে ভাসায় ফিলিপিনের ম্যানিলায় অনুষ্ঠিত আন্তর্জাতিক রোবট অলিম্পিয়াডে আমাদের খুদে রোবট-বিজ্ঞানীদের সাফল্য। ২০ বছর ধরে হওয়া আন্তর্জাতিক রোবট অলিম্পিয়াডে প্রথমবারের মতো অংশগ্রহণ করে সোনার পদক নিয়ে আসে। সেখানে ক্রিয়েটিভ ক্যাটাগরিতে জুনিয়র বিভাগে স্বর্ণপদক পেয়েছে ম্যাপললিফ ইন্টারন্যাশনাল স্কুলের তৃতীয় শ্রেণির শিক্ষার্থী মো. মেহের মাহমুদ এবং চিটাগাং গ্রামার স্কুলের (ঢাকা) ষষ্ঠ শ্রেণির শিক্ষার্থী তাফসীর তাহরীম ও কাজী মোস্তাহিদ লাবিবের দল রোবো টাইগার্স। এই কিশোরদের পূর্বসূরিরা এ বছর বিশ্বের নামকরা বিশ্ববিদ্যালয়, যেমন এমআইটি, প্রিন্সটনে লাল-সবুজের পতাকা নিয়ে রওনা হয়েছে। বৃষ্টি শিকদারের মতো কেউ কেউ পড়াশোনার পাট চুকিয়ে যোগ দিয়েছেন গুগলের কৃত্রিম বৃদ্ধিমত্তার জগতে।




আন্তর্জাতিক পর্যায়ে সাফল্যের পাশাপাশি দেশেও তরুণেরা তাঁদের কার্যক্রমে আলো ছড়িয়েছেন। বিশেষ করে যাঁরা চাকরি না খুঁজে চাকরি দেওয়ার চেষ্টা করছেন, তাঁদের উদ্যোগ প্রশংসিত হয়েছে। দেশি মোটরসাইকেল রাইড শেয়ারিং উদ্যোগ ‘পাঠাও’-এর মাধ্যমে তারুণ্যের কর্মসংস্থান দেড় লাখ ছাড়িয়েছে ২০১৮ সালে। এ বছরই হুসাইন এম ইলিয়াসের ‘পাঠাও’ দেশের প্রথম স্টার্টআপ উদ্যোগ হিসেবে নিজেদের বাজারমূল্য ১০০ মিলিয়ন ডলার পার করেছে। গ্রাহকদের ব্যক্তিগত তথ্যসংক্রান্ত একটি অভিযোগও এ বছর পাঠাওয়ের বিরুদ্ধে উঠেছে। পাঠাওয়ের মতো আরও বেশ কিছু স্টার্টআপ উদ্যোগ এ বছর বিদেশি বিনিয়োগ পেয়েছে। এর মধ্যে মালিহা এম কাদিরের নেতৃত্বে সহজ ডট কম এবং সিফাত সারোয়ারের শপ-আপের বিস্তৃতিও অনেক বেড়েছে। এ বছরই বাংলা ভাষায় বিশ্বের সবচেয়ে বড় বিউটি পোর্টাল হিসেবে আবির্ভূত হয়েছে সিনথিয়া শারমিন ইসলামের সাজগোজ ডট কম। স্টার্টআপদের এ সাফল্য দেশে তাঁদের জন্য ইকোসিস্টেম গড়ে তুলতে ভালো ভূমিকা রাখবে বলে ধারণা করা যায়।




তবে তরুণ উদ্যোক্তাদের এসব সাফল্য ম্লান হয়, যখন জানা যায় দেশে নতুন উদ্যোগ গড়ে তোলা ও ব্যবসা সচল রাখা, এমনকি আফগানিস্তানের চেয়েও কঠিন। বিশ্বব্যাংকের ব্যবসা পরিচালনা সূচক ২০১৮-এ বাংলাদেশ এক ধাপ এগিয়ে ১৭৬তম হলেও দেখা যায়, আফগানিস্তান ১৬ ধাপ এগিয়ে ১৬৭তম অবস্থানে চলে এসেছে। এই সূচকটি মনে করিয়ে দিয়েছে, প্রতিযোগিতামূলক বিশ্বে শুধু উন্নতি করাই যথেষ্ট নয়, অন্যদের সঙ্গে তাল মিলিয়ে উন্নতি করতে না পারলেও পিছিয়ে পড়তে হয়। তরুণ উদ্যোক্তাদের জন্য এবারের বাজেট বক্তৃতায় সবচেয়ে আশার বিষয় ছিল ‘ভার্চ্যুয়াল বিজনেস’-এর স্বীকৃতি। কিন্তু বছর শেষে, ব্যবসা শুরু করার ট্রেড লাইসেন্স আইনে তার প্রতিফলন হয়নি। শুধু ইন্টারনেট, ল্যাপটপভিত্তিক যে ব্যবসা নিজের রুমে বসে করা যায়, তার জন্য ‘নির্দিষ্ট বর্গফুটের অফিস’ এখনো ‘বাধ্যতামূলক’ই রয়ে গেছে।




সাফল্যের পাশাপাশি তরুণদের হতাশার কথা জানা গেছে কয়েকজন বিশ্ববিদ্যালয়–শিক্ষার্থীর আত্মহত্যার সংবাদে। বিগত সাত বছরে দেশে বেকারত্বের হারও দ্বিগুণ হয়েছে বলে জানা গেছে আন্তর্জাতিক শ্রম সংস্থার (আইএলও) আঞ্চলিক কর্মসংস্থান নিয়ে প্রতিবেদন ‘এশিয়া-প্যাসিফিক এমপ্লয়মেন্ট অ্যান্ড সোশ্যাল আউটলুক-২০১৮’-এ। দেখা যাচ্ছে, উচ্চশিক্ষা এখন আর কাজ পাওয়ার নিশ্চয়তা দিতে পারছে না। তরুণেরা যত বেশি পড়ালেখা করছেন, তাঁদের তত বেশি বেকার থাকার ঝুঁকি তৈরি হচ্ছে।




এ বছরের এপ্রিল মাসে প্রকাশিত বাংলাদেশ পরিসংখ্যান ব্যুরোর (বিবিএস) প্রতিবেদন অনুযায়ী, ২০১৬-১৭ অর্থবছরে দেশে বেকার ছিল ২৬ লাখ ৭৭ হাজার; যা আগের বছরের চেয়ে ৮৭ হাজার বেশি। ওই সময় কমপক্ষে স্নাতক ডিগ্রি নিয়ে সাড়ে ৪০ হাজার তরুণ-তরুণী বেকার ছিলেন। অথচ দেশে বিপুলসংখ্যক ভারতীয়, শ্রীলঙ্কান, চীনা ও অন্যান্য দেশের কর্মীরা চাকরি করছেন বলে জানা গেছে। কর্মসংস্থানের অভাব ও অন্যদিকে চাকরিতে বিদেশিদের সংখ্যা বৃদ্ধি—এই বৈপরীত্যের কারণ অনুসন্ধান ও তরুণদের আরও কর্মমুখী করে গড়ে তোলার লক্ষ্য নিয়ে এ বছর থেকেই ক্রাউন সিমেন্ট ও প্রথম আলোর উদ্যোগ শুরু হয়েছে তারুণ্যের জয়োৎসব নামে এক নতুন আয়োজন। বছরজুড়ে ১৬টি আঞ্চলিক জয়োৎসব, ১০টি ক্যারিয়ার কর্মশালা, দুটি তারুণ্যের বৈঠকের মাধ্যমে সেখানে চিহ্নিত করা হয়েছে আগামী দিনের করণীয়।




চতুর্থ শিল্পবিপ্লবের ছোঁয়া বাংলাদেশেও এসে পড়েছে। রাইড শেয়ারিংয়ের বিস্তার,ভার্চ্যুয়াল বিজনেসের স্বীকৃতির পাশাপাশি গার্মেন্টস ইন্ডাস্ট্রিতে রোবটের আগমন নানাভাবে আমাদের তরুণদের শঙ্কিত করেছে। কিন্তু বছর শেষে যখন জানা যায়, চট্টগ্রামের প্ল্যানেটার লিমিটেডের তৈরি রোবট দক্ষিণ কোরিয়ায় রপ্তানি হয়েছে ২০১৮ সালে, তখন বোঝা যায় আমাদের তারুণ্যের শক্তি অপরাজেয়। কিশোর-তারুণ্যের সবচেয়ে বড় বেদনার বিষয় তাদের নায়কের চলে যাওয়া। আলবার্ট আইনস্টাইনের জন্মদিনে (১৪ মার্চ) এ জগতের মায়া কাটিয়েছেন শিশু-কিশোর-তরুণদের নায়ক বিশ্বের প্রথম সারির তত্ত্বীয় পদার্থবিজ্ঞানী স্যার স্টিফেন উইলিয়াম হকিং।




২০১৮ সালের সাফল্য, শিক্ষা ও অনমনীয়তা নিয়েই আগামী দিনের জয়-পতাকা ওড়ানোর লড়াইয়ে আমাদের কিশোর–তরুণদের সাফল্য অব্যাহত থাকুক।




মুনির হাসান গণিত অলিম্পিয়াড কমিটির সাধারণ সম্পাদক







</p><li><a href='https://www.prothomalo.com/opinion/article/1573571/%E0%A6%AC%E0%A6%9B%E0%A6%B0%E0%A7%87-%E0%A6%8F%E0%A6%95-%E0%A6%A6%E0%A6%BF%E0%A6%A8-%E2%80%98%E0%A6%B8%E0%A7%8D%E0%A6%AC%E0%A7%87%E0%A6%9A%E0%A7%8D%E0%A6%9B%E0%A6%BE%E0%A6%B6%E0%A7%8D%E0%A6%B0%E0%A6%AE-%E0%A6%A6%E0%A6%BF%E0%A6%AC%E0%A6%B8%E2%80%99' target='_blank' >বছরে এক দিন ‘স্বেচ্ছাশ্রম দিবস’</a><br><p>[
গত বছর সেপ্টেম্বরে মার্কিন সিনেটে সুপ্রিম কোর্টের নতুন বিচারপতি ব্রেট কাভানার কাছে প্রশ্ন ছিল, এই কাজে তাঁর যোগ্যতা কী। কাভানা অনেক ফিরিস্তি...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/07/70308a02e32259129bf1ec5938d84a4e-5c33036d76a01.jpg?jadewits_media_id=1407808"><p>

গত বছর সেপ্টেম্বরে মার্কিন সিনেটে সুপ্রিম কোর্টের নতুন বিচারপতি ব্রেট কাভানার কাছে প্রশ্ন ছিল, এই কাজে তাঁর যোগ্যতা কী। কাভানা অনেক ফিরিস্তি দিয়েছিলেন, তার মধ্যে একটি দিয়েছিলেন সবচেয়ে গর্বের সঙ্গে। তিনি প্রতি সপ্তাহান্তে নিজের কন্যার স্কুলের বাস্কেটবল টিমের ভলান্টিয়ার কোচ হিসেবে দায়িত্ব পালন করে থাকেন। কথাটা বলার সময় তাঁর মুখে এক গভীর তৃপ্তির ছাপ ছিল।




স্বেচ্ছাশ্রম মানে নিজের ব্যক্তিগত সময়ে কোনো আর্থিক বা দৃষ্টিগ্রাহ্য সুবিধা ছাড়া সাধারণের উপকার হয়, এমন কাজে হাত লাগানো। নিজের এলাকার রাস্তাটা ভাঙা পড়ে আছে, সরকারের জন্য অপেক্ষা না করে সবাই মিলে সেটা সারানো। অথবা নিজের স্কুলের দেয়ালের রং-পলেস্তারা খসে গেছে, পুরোনো ছাত্ররা সবাই মিলে তা ঘষেমেজে সাফসুতরা করা। আপনি ডাক্তার, সপ্তাহে অথবা মাসে এক দিন কোনো ফি ছাড়া রোগী দেখে দিলেন। শহরের লাইব্রেরিটা এলোমেলো হয়ে পড়ে আছে, আপনি ক্যাটালগিং জানেন। ঠিক আছে, অন্য কেউ না করুক আপনিই বইগুলো সাজিয়ে দিলেন। অথবা কাভানার মতো নিজের পাড়ার স্কুলে ক্রিকেট বা ফুটবল কোচের দায়িত্ব মাথায় তুলে নিলেন। এসবই স্বেচ্ছাশ্রমের উদাহরণ।




আমাদের চরিত্রে স্বেচ্ছাশ্রমের কোনো বালাই নেই। ব্যতিক্রম যে নেই তা নয়, তবে অধিকাংশ ক্ষেত্রে আমার জন্য নগদ কী আছে, সবার আগে সেটাই আমরা ভাবি। আমার জানা নেই বাংলাদেশের কোনো বিচারপতি বা ডাকসাইটে সরকারি কর্মকর্তা, অথবা কোনো পত্রিকার সম্পাদক বা অধ্যাপক রাজনৈতিক উদ্দেশ্য ছাড়া—কাউকে জানান না দিয়ে—কখনো কোনো স্বেচ্ছাশ্রমে অংশ নিয়েছেন কি না। গ্রামেগঞ্জে অবশ্য ভাঙা সেতু নির্মাণ বা নদীর ভাঙা ঠেকাতে স্বেচ্ছাশ্রম পরিচিত অভিজ্ঞতা। কিন্তু সেখানেও নিজের ঘাড়ে বিপদ এল বলে তড়িঘড়ি করে ছোটা। এর পেছনে স্বেচ্ছাশ্রমের আসল ‘স্পিরিট’ নেই। ধর্মীয় সংস্থায় আমরা অনেকেই শুধু টাকাপয়সা নয়, বিস্তর সময়ও দিয়ে থাকি। কিন্তু সেখানে আখিরাতে পুরস্কৃত হওয়ার হাতছানি থাকে।




আমাদের দেশে অবশ্য ভলান্টারি সংস্থার অভাব নেই। আমরা খুব ভালো করেই জানি, নামে ভলান্টারি হলেও এসব সংস্থার ভেতরে ‘স্বেচ্ছাশ্রম’ বলে কিছু নেই। সবই নগদ—অনেক সময় বিদেশি পাওনা। যেকোনো স্বেচ্ছাশ্রমভিত্তিক সংস্থার হিসাবের খাতা খুলে দেখুন। শুধু গাড়ি বাবদ কী খরচ হয়েছে তাতেই স্বেচ্ছাশ্রমের গুমর ফরসা হবে। আমার জানা, একসময় জাতিসংঘ থেকে বাংলাদেশের এক নামজাদা ভলান্টারি সংস্থার প্রধানকে আমন্ত্রণ জানানো হয়েছিল। তিনি বিজনেস ক্লাসে টিকিট না পেলে আসবেন না, সাফ জানিয়ে দিয়েছিলেন। এই অভ্যাসের ব্যতিক্রম অবশ্যই রয়েছে, কিন্তু ব্যতিক্রম তো শুধু নিয়মকে সুনিশ্চিত করে, তা–ই না?




স্বেচ্ছাশ্রমের একটা উদ্দেশ্য সবার কল্যাণ হয় এমন ‘পণ্য’ সৃষ্টি। ইংরেজিতে এর নাম ‘কমন গুড’। উদাহরণ দিয়ে বোঝাই। নিউইয়র্কে আমার উপশহরে একটি ‘কমিউনিটি সবজির বাগান’ রয়েছে। জায়গাটা সরকারি, স্থানীয় লোকজন মিলে ঠিক করল, তারা সবাই মিলে একটা সবজি বাগান গড়ে তুলবে। পাড়াতেই উদ্যান বিশেষজ্ঞ রয়েছেন, ল্যান্ডস্কেপ করেন এমন লোকও রয়েছেন। সবাই হাত লাগিয়ে রাতারাতি বাগান হয়ে গেল। বলা থাকল, যে কেউ এই বাগান থেকে সবজি নিতে পারবে, কারও কোনো অনুমতির প্রয়োজন নেই। যার সময়-সুযোগ হবে, সে এসে বাগানে জল দেওয়া বা লতাগুল্ম সাফ করতে হাত লাগাবে। শীতকালের কয়েক মাস ছাড়া সে বাগান থেকে এখন ধারেকাছের মানুষ বছরভর সবজি পাচ্ছেন।




পৃথিবীর অনেক দেশেই স্বেচ্ছাশ্রম একটি খুবই পরিচিত অভিজ্ঞতা। জন হপকিন্স সেন্টারের এক গবেষণায় দেখছি, পৃথিবীতে ৩৭টির মতো দেশের প্রায় ১৪ কোটি মানুষ কোনো না–কোনো রকম স্বেচ্ছাশ্রমের সঙ্গে যুক্ত। এরা যৌথভাবে যে ‘কমন গুড’ সৃষ্টি করে, হপকিন্সের হিসাবে তার মূল্যমান প্রায় ৪০০ বিলিয়ন ডলার। রাশিয়ায় দেখেছি, সেখানে মাসের কোনো কোনো শনিবার ‘সুব্বোতনিক’ পালনের চল রয়েছে। সুব্বোতা বা শনিবার থেকে এই সুব্বোতনিক। অক্টোবর বিপ্লবের পর ১৯১৯ সাল থেকে এই সুব্বোতনিকের চল শুরু। ছাত্র হিসেবে আমাকেও সেখানে মহা আনন্দে এই সুব্বোতনিকে অংশ নিতে হয়েছে।




আমেরিকায়, যেখানে স্বেচ্ছাশ্রমের চল খুবই ব্যাপক, প্রতিবছর প্রায় ছয় কোটি মানুষ কোনো না–কোনো রকম কোনো আর্থিক সুবিধা ছাড়াই ‘কমন গুড’ সৃষ্টির কাজে অংশ নিয়ে থাকেন। এদের সৃষ্ট কমন গুডের ডলার মূল্যমান—ঢোঁক গিলুন—বছরে ১৫০ বিলিয়নের বেশি। আমি জেনে অবাক হয়েছি, এ দেশে অধিকাংশ অগ্নিনির্বাপক বা ফায়ার ফাইটার স্বেচ্ছাসেবী। শুধু আমেরিকায় কেন, পশ্চিমের অনেক দেশেই একই অবস্থা। যেমন জার্মানিতে প্রায় সব ফায়ার ফাইটার—বস্তুত ৯৭ শতাংশ—স্বেচ্ছাসেবক।




আর্থিক সুবিধার কথা ছেড়ে দিলাম, একদল মানুষ একজোট হয়ে কোনো সাধারণ কল্যাণকর কাজে হাত লাগাচ্ছে, তার সামাজিক মূল্য কোনো টাকা বা ডলারে হিসাব করে ওঠা অসম্ভব। আমরা সবাই গণতন্ত্র-গণতন্ত্র বলে চেঁচাতে ভালোবাসি। কিন্তু গণতন্ত্রের সাফল্যের একটি পূর্বশর্ত হলো নাগরিক অংশগ্রহণ, ইংরেজিতে ‘সিভিক এনগেজমেন্ট’। স্বেচ্ছাশ্রম এই নাগরিক অংশগ্রহণের একটি প্রয়োজনীয় সেতু হতে পারে।




আমরা সবাই যে স্বেচ্ছাশ্রমে অনাগ্রহী, সে কথা আমি বলি না। কেউ একজন ডাক দিলে অনেকেই হয়তো এগিয়ে আসবেন। কিন্তু বিড়ালের গলায় ঘণ্টা বাঁধার এই কাজটা কে করবে? আমেরিকায় দেখেছি স্থানীয় চার্চ বা সিনাগগ থেকে নানা রকম উদ্যোগ নেওয়া হয়। অনেক সময় রাজনৈতিক দলগুলোও উদ্যোগ নিয়ে থাকে। এমনকি ফেডারেল পর্যায়েও উদ্যোগ রয়েছে। এ দেশে মানবাধিকার নেতা মার্টিন লুথার কিংয়ের জন্মদিন উপলক্ষে জানুয়ারির তৃতীয় সোমবার জাতীয় সেবা দিবস হিসেবে উদ্‌যাপিত হয়ে থাকে। প্রেসিডেন্ট ওবামাকে দেখেছি জামার হাতা গুটিয়ে রং গোলাতে। জাতিসংঘ থেকেও প্রতিবছর ২৩ জুন ‘পাবলিক সার্ভিস ডে’ হিসেবে উদ্‌যাপিত হয়ে থাকে।




আমাদের দেশে কোনো পাবলিক সার্ভিস ডে রয়েছে বলে শুনিনি। যদি থেকেও থাকে তার ব্যাপক উদ্‌যাপন নেই। আমার একটি প্রস্তাব রয়েছে। প্রতিবছর ১৭ মার্চ, জাতির জনক বঙ্গবন্ধুর জন্মদিন সেবা দিবস হিসেবে পালন করা হোক। দিনটি নানা উৎসব-আয়োজনে আমরা ব্যয় করে থাকি। সেসব থাক, তাতে কোনো আপত্তি নেই, কিন্তু তার সঙ্গে যদি নাগরিক কল্যাণের লক্ষ্যে স্বেচ্ছাশ্রমের একটি উদ্যোগ নেওয়া যায়, তাহলে কী অসম্ভবকে সম্ভব করতে পারি, একবার ভাবুন তো? ঢাকা পৃথিবীর সবচেয়ে নোংরা শহরের একটি। দুই কোটি মানুষের বাস এ শহরে, তাদের একাংশকেও যদি উৎসাহিত করা যায়, কয় দিন লাগে এ শহরের নোংরা চেহারাটা বদলে দিতে? বড় কোনো কাজের কথা না হয় বাদ দিলাম। আর কিছু না হোক, যার যার পাড়াকে তো আমরা সাফসুতরা করতে পারি।




দক্ষিণ আফ্রিকায় এ রকম একটি স্বেচ্ছাশ্রম দিবস উদ্‌যাপিত হয় ১৮ জুলাই। দিনটি নেলসন ম্যান্ডেলার জন্মদিন। জীবনের ২৭ বছর তিনি কারাবন্দী ছিলেন, সে কথা মাথায় রেখে সেখানে প্রতিবছর ১৮ জুলাই প্রত্যেককে অন্তত ২৭ মিনিট সাধারণের কল্যাণে ব্যয়ের আহ্বান জানানো হয়ে থাকে। বঙ্গবন্ধুও তাঁর জীবনের দীর্ঘ সময় কারাগারে কাটিয়েছেন। জাতির জনকের সেই ত্যাগের স্মরণে আমরাও কি পারি না বছরে একটা দিন বা তার অংশ সাধারণের কল্যাণে ব্যয় করতে?




হাসান ফেরদৌস যুক্তরাষ্ট্রে প্রথম আলোর বিশেষ প্রতিনিধি




 







</p><li><a href='https://www.prothomalo.com/opinion/article/1573548/%E0%A6%B8%E0%A7%88%E0%A7%9F%E0%A6%A6-%E0%A6%86%E0%A6%B6%E0%A6%B0%E0%A6%BE%E0%A6%AB-%E0%A6%AF%E0%A7%87%E0%A6%96%E0%A6%BE%E0%A6%A8%E0%A7%87-%E0%A6%AC%E0%A7%8D%E0%A6%AF%E0%A6%A4%E0%A6%BF%E0%A6%95%E0%A7%8D%E0%A6%B0%E0%A6%AE-%E0%A6%A4%E0%A6%BF%E0%A6%A8%E0%A6%BF' target='_blank' >সৈয়দ আশরাফ: যেখানে ব্যতিক্রম তিনি</a><br><p>[
২০১৩ সালের ৫ মে। পুরো ঢাকা শহর হেফাজতে ইসলামের দখলে। মতিঝিলের শাপলা চত্বরে তাদের সমাবেশ থাকলেও দুপুর থেকে তাণ্ডব শুরু হয়ে যায়। হেফাজতের কর্মীরা...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/03/a1c2bddcb9e850ddf6fd52292b735a9f-5c2e37cc6c95a.jpg?jadewits_media_id=1407149"><p>

২০১৩ সালের ৫ মে। পুরো ঢাকা শহর হেফাজতে ইসলামের দখলে। মতিঝিলের শাপলা চত্বরে তাদের সমাবেশ থাকলেও দুপুর থেকে তাণ্ডব শুরু হয়ে যায়। হেফাজতের কর্মীরা বায়তুল মোকাররমে বইয়ের দোকান পুড়িয়ে দেন। তাঁরা হুংকার ছাড়েন অপরাজেয় বাংলা গুঁড়িয়ে দেবেন। হাজার হাজার হেফাজত কর্মীর সামনে র‍্যাব-পুলিশ ছিল অসহায়। শুধু বিএনপি নয়, সরকারের সুহৃদ বলে পরিচিত জাতীয় পার্টিও হেফাজতের সঙ্গে হাত মিলিয়েছিল সেদিন। আওয়ামী লীগের নেতা-মন্ত্রীরাও কিংকর্তব্যবিমূঢ়। সর্বত্র উদ্বেগ-উৎকণ্ঠা।




এই অবস্থায় হেফাজতের উদ্দেশে যেই মানুষটি বলিষ্ঠ কণ্ঠে বলেছিলেন, ‘আমাদের সরলতাকে দুর্বলতা ভাববেন না, রাতের মধ্যেই আপনারা ঘরে ফিরে যাবেন এবং ভবিষ্যতে আপনাদের আর ঘর থেকে বের হতে দেওয়া হবে না’, তিনি সৈয়দ আশরাফুল ইসলাম। আওয়ামী লীগের তৎকালীন সাধারণ সম্পাদক ও স্থানীয় সরকারমন্ত্রী। তাঁর কথায় কাজ হয়েছিল। পরদিন হেফাজতের কর্মীরা ঢাকা শহর ছাড়তে বাধ্য হয়েছিলেন। পরবর্তীকালে আওয়ামী লীগ হেফাজত সম্পর্কে আপসকামী মনোভাব দেখালেও সেদিন সঠিক সিদ্ধান্তই নিয়েছিলেন সৈয়দ আশরাফ।




২০০৭ সালে সেনাসমর্থিত তত্ত্বাবধায়ক সরকার ক্ষমতায় আসার পর আওয়ামী লীগের সভাপতি শেখ হাসিনা ও সাধারণ সম্পাদক আবদুল জলিলসহ অনেক কেন্দ্রীয় নেতাকে জেলে নেওয়া হয়। তখন দলের অন্যতম যুগ্ম সাধারণ সম্পাদক হিসেবে দলের হাল ধরেছিলেন সৈয়দ আশরাফুল ইসলাম। বিদেশি কূটনীতিক ও ক্ষমতার তৎকালীন কুশীলবদের সঙ্গে আনুষ্ঠানিক ও অনানুষ্ঠানিক আলোচনায় তিনি মুখ্য ভূমিকা পালন করেছিলেন। খালেদা জিয়া জেলে যাওয়ার পর বিএনপিতে স্পষ্ট ভাঙন দেখা দিলেও আওয়ামী লীগ সাংগঠনিক বিপর্যয় এড়াতে সক্ষম হয়েছিল মূলত মো. জিল্লুর রহমান, মতিয়া চৌধুরী, সৈয়দ আশরফসহ কতিপয় নেতার দৃঢ় অবস্থানের কারণে।




আওয়ামী লীগের তৎকালীন সাধারণ সম্পাদক আবদুল জলিল জেল থেকে ছাড়া পাওয়ার পরও সৈয়দ আশরাফ ভারপ্রাপ্ত সাধারণ সম্পাদক হিসেবে দায়িত্ব পালন করেছিলেন দলীয় প্রধানের ইচ্ছায়। ২০০৯ সালে আওয়ামী লীগের কাউন্সিলে তিনি সাধারণ সম্পাদক নির্বাচিত হন। এরপর প্রায় আট বছর এই দায়িত্ব পালন করলেও তিনি কোনো কোটারি গড়ে তোলেননি; উপদলীয় কোন্দলকে কখনো প্রশ্রয় দেননি।




মুক্তিযুদ্ধকালীন সরকারের অস্থায়ী রাষ্ট্রপতি সৈয়দ নজরুল ইসলামের সন্তান সৈয়দ আশরাফ ব্যক্তি ও রাজনৈতিক জীবনে বাবার মতোই সুনাম রক্ষা করে গেছেন। তিনি ১৯৯৬ সালে প্রথমে প্রতিমন্ত্রী হিসেবে সরকারে যোগ দেন, পরবর্তীকালে দুটি বড় মন্ত্রণালয়ে পূর্ণ মন্ত্রীর দায়িত্ব পালন করেন। মৃত্যুর আগ পর্যন্ত সৈয়দ আশরাফ ছিলেন জনপ্রশাসনমন্ত্রীর দায়িত্বে। এই দীর্ঘ সময়ে সৈয়দ আশরাফ পদ-পদবি ব্যবহার করে ব্যক্তিগত সুবিধা নিয়েছেন বা জ্ঞাতসারে কাউকে অন্যায় সুবিধা দিয়েছেন, এ রকম অভিযোগ কেউ করতে পারবেন না। কয়েক মাস ধরে দুরারোগ্য ক্যানসারে ভুগছিলেন তিনি। তাঁর স্ত্রীও এক বছর আগে ক্যানসারে মারা যান।




সৈয়দ আশরাফের রাজনীতি শুরু ছাত্রজীবন থেকে। ১৯৭৫ সালের ৩ নভেম্বর কারাগারে পিতা সৈয়দ নজরুল ইসলামসহ জাতীয় চার নেতার হত্যার পর সৈয়দ আশরাফ যুক্তরাজ্য চলে যান এবং সেখানে আওয়ামী লীগকে সংগঠিত করতে সক্রিয় ভূমিকা নেন। বর্ণবাদবিরোধী আন্দোলনেও তিনি ছিলেন সক্রিয়।




আমাদের রাজনীতি যখন তীব্র হিংসা-বিদ্বেষে আকীর্ণ এবং ব্যক্তি ও গোষ্ঠীস্বার্থের যূপকাষ্ঠে বন্দী, তখন সৈয়দ আশরাফ ছিলেন ব্যতিক্রম ও স্ব–স্বভাবে উজ্জ্বল। তিনি আওয়ামী লীগের মতো দলের দ্বিতীয় প্রধান ব্যক্তি ছিলেন, মন্ত্রী ছিলেন, কিন্তু পদের গরিমা তাঁকে আচ্ছন্ন করেনি। তাঁর ব্যক্তিত্ব পদের চেয়ে বড় ছিল। যেখানে আমাদের রাজনীতিকদের বেশির ভাগ আত্মপ্রচারে উন্মুখ, সেখানেও সৈয়দ আশরাফের প্রচারবিমুখতা লক্ষণীয়। তিনি কখনো কারণে-অকারণে সংবাদ সম্মেলন করে নিজেকে বড় নেতা হিসেবে তুলে ধরেননি।




সৈয়দ আশরাফ তাঁর সহকর্মী ও সহযোদ্ধাদের যে কথাটি জোর দিয়ে বলতেন, তা হলো রাজনীতি করতে চাইলে দুর্নীতি ছাড়তে হবে। আর দুর্নীতি করলে রাজনীতি ছাড়তে হবে। মৃত্যুর পর আওয়ামী লীগের যেসব নেতা তাঁকে অত্যন্ত সৎ, নির্লোভ চরিত্রের রাজনীতিক হিসেবে অভিহিত করেছেন, তাঁদের কজন সৈয়দ আশরাফের নীতি ও আদর্শ অনুসরণ করবেন, সে বিষয়ে সন্দেহ আছে।




মনে আছে, ২০১৬ সালে আওয়ামী লীগের কাউন্সিল অধিবেশনে তিনি যখন মঞ্চে বক্তৃতা দিচ্ছিলেন, তখন নেতা–কর্মীরা অনেকক্ষণ ধরে উল্লাস প্রকাশ করেন। সভানেত্রী ছাড়া আর কারও বক্তৃতায় এতটা উদ্বেলিত হননি তঁারা। বিদায়ী সাধারণ সম্পাদকের রিপোর্টে তিনি ‘অশুভ শক্তির চর, সন্ত্রাসী, মাদকসেবী, অসৎ ও বিতর্কিত ব্যক্তির’ যাতে দলে অনুপ্রবেশ না ঘটে, সে ব্যাপারে নেতা-কর্মীদের সতর্ক থাকতে বলেছিলেন।




আমাদের রাজনীতিকেরা দলীয় বৃত্তের বাইরের সম্পর্ককে আড়াল করতে পছন্দ করেন। কিন্তু সৈয়দ আশরাফ ব্যক্তিগত সম্পর্ককে বেশি মূল্য দিতেন। ২০১৪ সালের নির্বাচনের আগে জাতিসংঘ মহাসচিব ফার্নান্দো তারানকোর মধ্যস্থতায় আওয়ামী লীগ ও বিএনপি নেতাদের মধ্যে বৈঠক হয়েছিল। সেই বৈঠকের ফাঁকে একসময় সৈয়দ আশরাফ মির্জা ফখরুলের উদ্দেশে বলেন, ‘স্যার, আপনি কি জানেন, আমি আপনার ছাত্র ছিলাম?’




মির্জা ফখরুল মনে করতে না পেরে তাঁর দিকে বিস্ময়ের চোখে তাকান। তখন সৈয়দ আশরাফ কিছুটা রহস্য করে বললেন, ‘ছাত্রের কথা শিক্ষক মনে না রাখলেও শিক্ষকের কথা ছাত্রকে মনে রাখতে হয়।’ মির্জা ফখরুল যখন ঢাকা কলেজের শিক্ষক, তখন সৈয়দ আশরাফ তাঁর ছাত্র ছিলেন।




সৈয়দ আশরাফুল ইসলামের প্রতি দলের নেতা-কর্মীদের মধ্যে যেমন আস্থা ও বিশ্বাস ছিল, তেমনি ছিল গণমাধ্যমসহ সব শ্রেণি ও পেশার মানুষেরও। আবার তাঁর নিস্পৃহতায় তাঁদের মধ্যে হতাশাও কম ছিল না। পেশাগত কারণে ও সামাজিক অনুষ্ঠানাদিতে যখনই সৈয়দ আশরাফের সঙ্গে দেখা হয়েছে, তিনি হাসিমুখে কথা বলেছেন। পত্রিকায় কোনো লেখায় তাঁর সমালোচনা থাকলেও বিরূপ মন্তব্য করেননি। বরং রাজনীতি নিয়ে কথা বলতে চাইলে তিনি তেমন উৎসাহ দেখাতেন না। বলতেন ‘আসুন, গল্প করি, আড্ডা দিই। রাজনীতি নিয়ে কথা বলে আড্ডার সময়টা নষ্ট করেন কেন?’




তিনি এমনিতেই গণমাধ্যমের সঙ্গে বেশি কথা বলতেন না। শেষ দিকে একেবারেই না। তাহলে কি রাজনীতি সম্পর্কে তিনি অনীহ হয়ে পড়েছিলেন?




আজ যাঁরা ক্ষমতার রাজনীতির সঙ্গে জড়িত, তাঁরা আয়নায় নিজের মুখ দেখলে বুঝতে পারবেন সৈয়দ আশরাফের সঙ্গে তাঁদের পার্থক্যটা কত বেশি ছিল।




সোহরাব হাসান প্রথম আলোর যুগ্ম সম্পাদক ও কবি




sohrabhassan55@gmail.com




 


</p><li><a href='https://www.prothomalo.com/opinion/article/1573546/%E0%A6%B6%E0%A7%87%E0%A6%96-%E0%A6%B9%E0%A6%BE%E0%A6%B8%E0%A6%BF%E0%A6%A8%E0%A6%BE%E0%A6%B0-%E0%A6%AC%E0%A7%8D%E0%A6%AF%E0%A6%BE%E0%A6%96%E0%A7%8D%E0%A6%AF%E0%A6%BE-%E0%A6%93-%E0%A6%A4%E0%A6%BF%E0%A6%A8-%E0%A6%B8%E0%A6%AE%E0%A7%8D%E0%A6%AD%E0%A6%BE%E0%A6%AC%E0%A6%A8%E0%A6%BE' target='_blank' >শেখ হাসিনার ব্যাখ্যা ও তিন সম্ভাবনা</a><br><p>[
আরও পাঁচ বছরের জন্য দেশ শাসনের ছাড়পত্র আদায়ের পাশাপাশি বাংলাদেশের প্রধানমন্ত্রী শেখ হাসিনা ভারতের প্রধানমন্ত্রী নরেন্দ্র মোদির হাসিকেও কানছোঁয়া করে...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/07/ae171363ca31dc08c018d180c504efee-5c33021639cb9.jpg?jadewits_media_id=1407807"><p>

আরও পাঁচ বছরের জন্য দেশ শাসনের ছাড়পত্র আদায়ের পাশাপাশি বাংলাদেশের প্রধানমন্ত্রী শেখ হাসিনা ভারতের প্রধানমন্ত্রী নরেন্দ্র মোদির হাসিকেও কানছোঁয়া করে দিলেন। দলের জয় ও বিরোধীপক্ষের শোচনীয় হারের পেছনে যে যুক্তি তিনি দিয়েছেন, আর চার মাসের মধ্যে ভারতের লোকসভা ভোটে সেই কারণ যে বড় হয়ে উঠবে না, কে বলতে পারে?




বিজয় নিয়ে শেখ হাসিনার ব্যাখ্যায় উঠে এসেছিল ভারতীয় রাজনীতির প্রসঙ্গ। খবরের কাগজে প্রকাশিত প্রতিবেদন অনুযায়ী সেই ব্যাখ্যায় তিনি ইন্দিরা হত্যার পর রাজীব গান্ধীর বিপুল জয়ের উল্লেখ করে বলেছিলেন, সেই ভোটে বিজেপি পেয়েছিল মাত্র দুটি আসন। কেউ তখনো ভাবেনি, একদিন সেই বিজেপি ভারত শাসন করবে। দেশজ বিরোধীদের প্রতি তাঁর বাণী, অতএব আশা হারানোর কিছু নেই। ঠিকমতো কাজ করে গেলে মানুষ তাঁদেরও কাছে টেনে নেবে। সেই বিজেপি গত ভোটে কী করে একার ক্ষমতায় দেশ শাসনের অধিকার পেল? কেন শতাব্দীপ্রাচীন কংগ্রেস ওইভাবে হাঁটু মুড়ে বসে পড়ল? গণভবনে বসে হাসিনা সেই ব্যাখ্যা শুনিয়ে বলেছেন, নেতৃত্বের প্রশ্নটি কংগ্রেস ঊহ্য রেখেছিল। দেশবাসীকে তারা জানাতে পারেনি, ভোটে জিতলে ওদের পক্ষে প্রধানমন্ত্রী কে হবেন। মানুষ তাই ওদের ভোট দেয়নি।




হাসিনার এই যুক্তি ও ব্যাখ্যা আজ অনেক দিন ধরেই বিজেপির মোক্ষম হাতিয়ার। পাঁচ বছরে তাদের চাকচিক্য ও জৌলুশ ফিকে হয়েছে। মোদি-ম্যাজিকও অনেকটাই ভ্যানিশ। এসব মেনে নিয়েও পুনরুজ্জীবিত কংগ্রেস ও তাদের সম্ভাব্য জোটসঙ্গীদের মোকাবিলায় বিজেপির তুরুপের তাস ওই নেতৃত্ব। অগোছালো বিরোধীদের সামনে নরেন্দ্র মোদিকে দাঁড় করিয়ে তারা বুক ফুলিয়ে বলতে পারছে, আমাদের প্রধানমন্ত্রী ইনিই, কিন্তু তোমাদের কে? সন্দেহ নেই, ভোটের দিন বহু মানুষের মনে এই প্রশ্ন বড় হয়ে উঠতে পারে। তা যাতে হয়, বিজেপির চেষ্টার অন্ত নেই।




সেই দিক থেকে দেখলে শেখ হাসিনার ওই ব্যাখ্যা কংগ্রেসের জন্যও একটা বার্তা। দলের সভাপতি হওয়ার পর এক বছরে রাহুল গান্ধী কতখানি বদলে গেছেন, দেশের মানুষ তা দেখছে। বিজেপিও ঠারেঠোরে স্বীকার করছে, আজকের রাহুল ও বছর কয়েক আগের ‘পাপ্পু’ এক নন। বৃষ্টির ঝাপটা খাওয়া মাচানের লাউডগার মতো কংগ্রেসও লকলকিয়ে উঠেছে। গুজরাটে শাসক দলকে নাকানিচুবানি খাইয়েছে। কর্ণাটক হাতছাড়া হতে দেয়নি। ছিনিয়ে নিয়েছে রাজস্থান, মধ্যপ্রদেশ ও ছত্তিশগড়। কড়া মোকাবিলার মুখে বিজেপিকে রাহুলের কংগ্রেস দাঁড় করিয়েছে আর্যাবর্তে। কিন্তু তা সত্ত্বেও হাসিনার বার্তা মেনে কংগ্রেসের কেউ প্রধানমন্ত্রিত্বের প্রশ্নের হেঁয়ালির চাদরটা সরানো প্রয়োজন মনে করছে না। বিষয়টিকে ঊহ্য রেখেই বরং তারা মোদির মোকাবিলায় নামার সিদ্ধান্তে অটল। তারা মনে করছে, আজকের ভারতে এই রণনীতিই শ্রেষ্ঠ। কংগ্রেসের এই মনোভাবের পেছনে যুক্তি যে একেবারেই নেই, তা নয়। তারা জানে, এখনো বেশ কয়েকটি আঞ্চলিক দলের নেতারা রাহুলের নেতৃত্ব মানতে রাজি নন; যেমন মমতা বন্দ্যোপাধ্যায়। যেমন মায়াবতী। কিছুটা শারদ পাওয়ারও। কিছুটা অনীহা রয়েছে চন্দ্রবাবু নাইডুরও। চন্দ্রশেখর রাও বা নবীন পট্টনায়ক ভোটের পর বিজেপির দিকে ঝুঁকবেন—এমন একটা ধারণাও কংগ্রেসের মনে গেড়ে বসছে। এই অবস্থায় আগেভাগে প্রধানমন্ত্রিত্বের দান খেললে হিতে বিপরীত হতেই পারে। তাই চুপ থাকাই সেরা উপায়। কংগ্রেস মহলে এই মুহূর্তের বিশ্বাস, বিজেপি যদি ২০০ আসনের কাছেপিঠে ঘোরাফেরা করে, তাহলে নরেন্দ্র মোদিকে প্রধানমন্ত্রী রেখেই তারা সরকার গড়ার জন্য ঝাঁপাবে। কিন্তু সংখ্যাটা ১৭০-এ নেমে গেলে শরিক ও সম্ভাব্য জোটসঙ্গীদের কাছে মোদির গ্রহণযোগ্যতা কমে যাবে। সে ক্ষেত্রে সংঘ-ঘনিষ্ঠ নাগপুরের নিতিন গড়কড়ি কিংবা উত্তর প্রদেশের সাবেক মুখ্যমন্ত্রী রাজনাথ সিং প্রাধান্য পেতে পারেন। কংগ্রেসের ধারণা, ওই অবস্থায় সরকার গড়লেও তা স্থিতিশীল হতে পারবে না।




আগের ভোটে সারা দেশে কংগ্রেসের সমর্থন তলানিতে পৌঁছেছিল। জুটেছিল মাত্র ৪৪টি আসন। গোটা দেশেই প্রায় ধুয়েমুছে সাফ হয়ে গিয়েছিল দলটা। এক বছর ধরে রাহুলের তেড়েফুঁড়ে ওঠা এবং বিজেপির কাছ থেকে তিনটি রাজ্য ছিনিয়ে নেওয়া কংগ্রেসের কাছে মৃতসঞ্জীবনী সুধার কাজ করেছে। দলটার বিশ্বাস, যেভাবে আন্দোলনের মধ্য দিয়ে তারা ফিরে এসেছে এবং উত্তর প্রদেশ বাদ দিলে গোবলয়ে যেভাবে তারা বিজেপির বিরুদ্ধে সক্রিয় হয়েছে, তাতে গতবারের তুলনায় তিন গুণ আসন বেশি পাওয়ার যোগ্য। কিন্তু ১২০ থেকে ১২৫ আসন পেলেও সরকার গড়ার পক্ষে তা যথেষ্ট নয়। কংগ্রেসের বড় অংশের মনোভাব, ওই পরিস্থিতিতে বিজেপিকে রুখতে তৃতীয় কোনো পক্ষকে বাইরে থেকে সমর্থন দেওয়া উচিত সিদ্ধান্ত হবে। এই মহলের মতে, সময় ও বয়স রাহুলেরই দিকে। অতএব অপেক্ষাই শ্রেয়।




বিজেপির রণনীতি বরং অনেকটাই স্বচ্ছ। তাদের সবচেয়ে বড় অস্ত্র নরেন্দ্র মোদি। দিওয়ার সিনেমার সেই অবিস্মরণীয় ‘মেরে পাস মা হ্যায়’ ডায়ালগের মতো তাদেরও জোরালো দাবি, ‘মেরে পাস মোদি হ্যায়’। এর বাইরে তারা বিশেষ নজর দিয়েছে ছয় রাজ্যের ১৬৪ আসনের দিকে, যেগুলোর মধ্যে আগের ভোটে তারা পেয়েছিল মাত্র আটটি। রাজ্যগুলোর মধ্যে রয়েছে পশ্চিমবঙ্গ (৪২-এ ২), তামিলনাড়ু (৩৯-এ ১), কেরালা (২০-তে ০), অন্ধ্র প্রদেশ ও তেলেঙ্গানা (৪২-এ ৪) এবং ওডিশা (২১-এ ১)। ছয়টি রাজ্যই কঠিন ঠাঁই। কিন্তু তবু এই রাজ্যগুলো এবং তার পাশাপাশি দেশের উত্তর-পূর্বাঞ্চলকে মাছের চোখ করেছেন বিজেপির সভাপতি অমিত শাহ। অবশ্য শুধু এ–ই নয়, ভোটের আগে কেল্লা ফতে করতে তিনটি বিষয়ের ওপর বিজেপি জোর দিচ্ছে।




প্রথমত, দুর্নীতি মামলা। ন্যাশনাল হেরাল্ড মামলা সরাসরি সোনিয়া ও রাহুল গান্ধীর বিরুদ্ধে। এই মামলায় দুজনেই আপাতত জামিনে মুক্ত। মোদিসহ বিজেপির সব নেতা সাম্প্রতিক নির্বাচনী প্রচারে বারবার এই বিষয়ে দুজনকে কটাক্ষ করেছেন। ভোটের আগে এই মামলার রায় মাতা-পুত্রের বিরুদ্ধে গেলে অথবা বিরূপ কোনো মন্তব্য বিজেপির কাছে বড় হাতিয়ার হয়ে উঠবেই। দুর্নীতির মামলা রয়েছে আরও একটা। অগস্তা ওয়েস্টল্যান্ড হেলিকপ্টার চুক্তি। এই চুক্তির ‘মিডলম্যান’ বা দালালির দায়ে অভিযুক্ত ক্রিশ্চিয়ান মিশেলকে দেশে ফিরিয়ে আনা হয়েছে। মিশেল যাতে সোনিয়া বা রাহুলের নাম করেন, সে জন্য তদন্তকারী সংস্থাগুলোর চেষ্টায় কোনো খামতি নেই। ভোটের আগে তেমন কিছু প্রকাশ পেলে বিজেপি মনে করছে তাদের জয় মসৃণ হয়ে যাবে। ন্যাশনাল হেরাল্ড ও অগস্তা ওয়েস্টল্যান্ড মামলা শাসক দলের কাছে এতটাই গুরুত্বপূর্ণ।




দ্বিতীয়ত, বিজয় মালিয়া, নীরব মোদি ও মেহুল চোকসিদের মতো ‘পলাতকদের’ মধ্য থেকে অন্তত একজনকেও দেশে ফেরাতে বিজেপি মরিয়া। যদি সফল হয়, তাহলে সেটা হবে দুর্নীতির বিরুদ্ধে লড়াইয়ে মোদি সরকারের জয়ের নিশান। দলের নেতাদের একটা বড় অংশ মনে করছে, রাফাল নিয়ে কংগ্রেসের যাবতীয় প্রচার তীব্রতা হারাবে আদালতের রায়ে কংগ্রেসের শীর্ষ নেতৃত্ব যদি দুর্নীতিগ্রস্তের তকমা পায় এবং ‘পলাতক অর্থনৈতিক দুর্বৃত্তদের’ মধ্যে কাউকে যদি দেশে ফিরিয়ে আনা যায়।




তৃতীয়ত, অযোধ্যায় রামমন্দিরের শিলান্যাস। সুপ্রিম কোর্ট অবশেষে ১০ জানুয়ারি থেকে অযোধ্যা মামলা শোনার সিদ্ধান্ত নিয়েছেন। প্রধান বিচারপতি রঞ্জন গগৈয়ের নেতৃত্বে তিন বিচারপতির বেঞ্চ মামলাটি শুনবেন। পূর্বতন প্রধান বিচারপতি দীপক মিশ্রর সঙ্গে সুপ্রিম কোর্টের যে দুই বিচারপতি এত দিন ধরে এই মামলা শুনে আসছিলেন, সেই বিচারপতি অশোক ভূষণ ও বিচারপতি এস আবদুল নাজিরকে নিয়েই নতুন বেঞ্চ গঠন করা হয়েছে। বিজেপির কট্টরপন্থীরা সুপ্রিম কোর্টের এই সিদ্ধান্তে উৎসাহিত। সর্বোচ্চ আদালতের ওপর নির্ভর না করে অর্ডিন্যান্স জারির জন্য এই মহল ক্রমাগত চাপ সৃষ্টি করে আসছিল। বিজেপির অভ্যন্তরে জনপ্রিয় ধারণা, ভোটের আগেই সুপ্রিম কোর্টের চূড়ান্ত রায় জানা যাবে, যাতে বাবরি মসজিদ-রাম জন্মভূমির গর্ভগৃহে যেখানে ‘রামলালার’ অবস্থান, সেখানেই ভোটের দিনক্ষণ ঘোষণার আগে রামমন্দিরের শিলান্যাস করা যায়। ওটাই হবে ‘বিরোধীদের কফিনের শেষ পেরেক’।




প্রধানমন্ত্রিত্বের প্রশ্নটি ঊহ্য রেখেই কংগ্রেস ও অন্য বিরোধীরা ভোটে যাবে। এ ছাড়া তাদের ভিন্ন উপায় নেই। বিজেপির থাকছে ‘মেরে পাস মোদি হ্যায়’ স্লোগান। এর ওপর তিন সম্ভাবনার একটিও খেটে গেলে কে বলতে পারে শেখ হাসিনার ব্যাখ্যা অনুযায়ী শেষ হাসিটা নরেন্দ্র মোদি হাসবেন না?




সৌম্য বন্দ্যোপাধ্যায় প্রথম আলোর নয়াদিল্লি প্রতিনিধি




 


</p><li><a href='https://www.prothomalo.com/opinion/article/1573543/%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%9A%E0%A6%A8%E2%80%93%E0%A6%AA%E0%A6%B0%E0%A6%AC%E0%A6%B0%E0%A7%8D%E0%A6%A4%E0%A7%80-%E0%A6%AA%E0%A6%B0%E0%A6%BF%E0%A6%B8%E0%A7%8D%E0%A6%A5%E0%A6%BF%E0%A6%A4%E0%A6%BF' target='_blank' >নির্বাচন–পরবর্তী পরিস্থিতি</a><br><p>[
একাদশ জাতীয় সংসদ নির্বাচনের পর এক সপ্তাহ পেরিয়ে গেছে, ইতিমধ্যে নবনির্বাচিত সাংসদেরা শপথ নিয়েছেন এবং সরকার গঠনের প্রস্তুতি চলছে। কিন্তু দেশের সবখানে...
]</p><br>
<img src="https://paloimages.prothom-alo.com/contents/themes/public/style/images/default_thumbnail_800x450.png"><p>

একাদশ জাতীয় সংসদ নির্বাচনের পর এক সপ্তাহ পেরিয়ে গেছে, ইতিমধ্যে নবনির্বাচিত সাংসদেরা শপথ নিয়েছেন এবং সরকার গঠনের প্রস্তুতি চলছে। কিন্তু দেশের সবখানে স্বাভাবিক শান্তি ও স্বস্তির পরিবেশ ফিরে আসেনি। ভোট গ্রহণের দিন ও তার অব্যবহিত পরের দিনগুলোতে দেশের বিভিন্ন এলাকায় প্রতিহিংসামূলক আক্রমণের ঘটনা ঘটেছে। সেসবের মধ্যে ঘরবাড়িতে আগুন ধরিয়ে দেওয়ার মতো গুরুতর ফৌজদারি অপরাধও আছে। নোয়াখালীর সুবর্ণচরে ‘ধানের শীষে ভোট দেওয়ার অপরাধে’ এক নারীকে আওয়ামী লীগের লোকজন গণধর্ষণ করেছেন—এই অভিযোগের খবরে সৃষ্ট চাঞ্চল্য ও প্রতিবাদ জাতীয় সংবাদমাধ্যম ও সামাজিক যোগাযোগমাধ্যমে এখনো অব্যাহত আছে।




এ ধরনের ঘটনা রাজনীতি বা নির্বাচনের অনুষঙ্গ হিসেবে ঘটে থাকলেও এগুলোর সামাজিক প্রভাব ও প্রতিক্রিয়া সুদূরপ্রসারী হয়ে থাকে। সরকারি প্রশাসন তথা আইনশৃঙ্খলা রক্ষাকারী কর্তৃপক্ষের জরুরি দায়িত্ব এ ধরনের প্রবণতা দমন করা এবং সংঘটিত অপরাধগুলোর আইনি প্রতিকারের লক্ষ্যে যথাযথভাবে আইন প্রয়োগে তৎপর হওয়া।




সুবর্ণচরের ধর্ষণের ঘটনায় অভিযুক্তদের কয়েকজনকে গ্রেপ্তার করে পুলিশি রিমান্ডে নেওয়া হয়েছে—এটা নির্বাচনের পরে সংঘটিত অপরাধগুলোর ক্ষেত্রে আইনশৃঙ্খলা রক্ষাকারী কর্তৃপক্ষের প্রথম দৃশ্যমান পদক্ষেপ। এর মধ্য দিয়ে অন্তত এটা মনে হতে পারে যে এসব অপরাধের ক্ষেত্রে পুলিশ পুরোপুরি নিষ্ক্রিয় হয়ে পড়েনি। ক্ষমতাসীন দলের নেতা–কর্মীসহ আরও যাঁদের মনে প্রতিহিংসামূলক অপরাধ সংঘটনের ভাবনা ক্রিয়াশীল রয়েছে, সুবর্ণচরে পুলিশের এই সক্রিয়তা থেকে তাঁদের কাছে এমন বার্তা যেতে পারে যে অপরাধ করে পার পাওয়া যাবে না। সারা দেশে এ রকম বার্তা পৌঁছে দেওয়া অত্যন্ত প্রয়োজন। সে জন্য প্রয়োজন নির্বাচনের আগে, নির্বাচনের দিন এবং তার পরের দিনগুলোতে যেসব অপরাধ সংঘটিত হয়েছে, সেগুলোর প্রতিটির সুষ্ঠু তদন্ত করে অপরাধীদের বিচারের কাঠগড়ায় দাঁড় করানো এবং তাদের বিরুদ্ধে সুষ্ঠুভাবে আইন প্রয়োগের উদ্যোগ নেওয়া।




দুর্ভাগ্যের বিষয়, বাংলাদেশে ইতিমধ্যে আইন প্রয়োগের সংস্কৃতির গুরুতর অবনতি ঘটেছে। একদিকে রাজনৈতিকভাবে প্রভাবশালী ব্যক্তিদের দ্বারা কোনো অপরাধ সংঘটিত হলে তাঁদের বিরুদ্ধে আইন প্রয়োগকারী কর্তৃপক্ষের নিষ্ক্রিয়তা লক্ষ করা যায়। অন্যদিকে বিরোধী রাজনৈতিক দলগুলোর নেতা–কর্মীরা তাঁদের রাজনৈতিক তৎপরতার জন্য এমন অপরাধের অভিযোগে মামলার শিকার হন, যেসব অপরাধ তাঁরা আদৌ করেননি। হাজার হাজার ‘গায়েবি মামলা’ করা হয়েছে, সেগুলোর আসামি করা হয়েছে বিএনপির বিপুলসংখ্যক নেতা–কর্মীকে। এ ছাড়া প্রতিটি জেলা–উপজেলায় বিএনপির অনেক নেতা–কর্মীর প্রত্যেকের বিরুদ্ধে ডজন ডজন ফৌজদারি মামলা করা হয়েছে রাজনৈতিক উদ্দেশ্যে। বিএনপির একই নেতার বিরুদ্ধে শতাধিক মামলা রয়েছে, এমন দৃষ্টান্তও কম নয়।




নির্বাচন শেষ হওয়ার পরও সারা দেশে বিরোধী রাজনৈতিক দলগুলোর নেতা–কর্মীদের পুলিশি হয়রানি বন্ধ হয়নি। ইতিমধ্যে দায়ের করা মামলার আসামির তালিকায় নাম ঢুকিয়ে দেওয়ার ভয় দেখিয়ে টাকাপয়সা নেওয়ার অভিযোগ দেশের বিভিন্ন এলাকা থেকে পাওয়া যাচ্ছে। যেসব রাজনৈতিক নেতা–কর্মীর বিরুদ্ধে গ্রেপ্তারি পরোয়ানা আছে, তাঁরা ঘরে ফিরতে পারছেন না। যাঁরা নির্বাচনের পর ঘরে ফিরেছেন, তাঁরাও মামলার কারণে পুলিশি হয়রানির শঙ্কা থেকে মুক্ত হতে পারেননি। এই মানুষগুলোর পরিবারে স্বস্তি ফিরে আসেনি।




রাজনৈতিক স্বার্থে আইনের ব্যবহার আইনের শাসন ও গণতন্ত্রের পরিপন্থী। শুধু তা–ই নয়, এর ক্ষতিকর প্রভাব সামাজিক সম্পর্কের অত্যন্ত গভীরে যেতে পারে। রাজনৈতিক মত পোষণ করা এবং রাজনৈতিক দলের সাংগঠনিক কর্মকাণ্ডে অংশ নেওয়ার জন্য বিপুলসংখ্যক মানুষ আইনের বেআইনি প্রয়োগের শিকার হলে সামাজিক সংহতি গুরুতরভাবে ক্ষতিগ্রস্ত হতে পারে। তাই রাজনৈতিক উদ্দেশ্যে দায়ের করা সব মামলা প্রত্যাহার করা ও বিরোধীদলীয় নেতা–কর্মীদের ভিত্তিহীন অভিযোগে পুলিশি হয়রানি বন্ধ করা একান্ত প্রয়োজন।




 


</p><li><a href='https://www.prothomalo.com/opinion/article/1573542/%E0%A6%B6%E0%A7%87%E0%A6%B0%E0%A6%AA%E0%A7%81%E0%A6%B0%E0%A7%87%E0%A6%B0-%E0%A6%9D%E0%A7%81%E0%A7%9C%E0%A6%BF-%E0%A6%AC%E0%A6%BF%E0%A6%A6%E0%A7%87%E0%A6%B6%E0%A7%87' target='_blank' >শেরপুরের ঝুড়ি বিদেশে</a><br><p>[
অন্যান্য খাতের তুলনায় তৈরি পোশাক খাত থেকে আয় অনেক বেশি। স্বাভাবিকভাবেই সবার নজর এদিকে বেশি। পোশাকশিল্পে শ্রম ছাড়া বাকি প্রায় সবই আমদানি করতে হয়।...
]</p><br>
<img src="https://paloimages.prothom-alo.com/contents/themes/public/style/images/default_thumbnail_800x450.png"><p>

অন্যান্য খাতের তুলনায় তৈরি পোশাক খাত থেকে আয় অনেক বেশি। স্বাভাবিকভাবেই সবার নজর এদিকে বেশি। পোশাকশিল্পে শ্রম ছাড়া বাকি প্রায় সবই আমদানি করতে হয়। ফলে খাতটি থেকে বিপুল পরিমাণ আয় হলেও এর বেশির ভাগই বাইরে চলে যায়। অপরদিকে হস্তজাত পণ্যের প্রায় শতভাগই দেশীয় উপাদান ও প্রযুক্তিতে হয়। এ কারণে এই খাতের রপ্তানি আয়ের পুরোটাই দেশে থেকে যায়। তারপরও এদিকে সরকারের মনোযোগ কম। এদিকে যেন সরকারের দৃষ্টি উপেক্ষিতই থেকে যাচ্ছে।




হস্তশিল্পের মতো বিপুল সম্ভাবনায় খাতটিতে যে দৃষ্টি ফেরানো দরকার, তা আরও একবার মনে করিয়ে দিয়েছেন বগুড়ার শেরপুর উপজেলার প্রায় দুই শ জন নারী ও অর্ধশত পুরুষ। তালপাতা, হোগলাপাতা আর কাশিয়া দিয়ে এই নারীরা হাতে বানাচ্ছেন ঝুড়ি। সে ঝুড়ি মোড়কজাত করছেন পুরুষ কর্মীরা। এই ঝুড়ি যাচ্ছে জার্মানি, সুইডেন, ফ্রান্স, নেদারল্যান্ডস, ইংল্যান্ড, ইতালি, নরওয়েসহ ১৮টি দেশে। তাঁদের হাত ধরে বছরে আয় হচ্ছে ১০ কোটি টাকার বেশি। শেরপুরের এই নারীদের প্রায় সবাই স্বল্প শিক্ষিত। কেউ কেউ একেবারেই নিরক্ষর। কিন্তু তাঁদের মধ্যে যে শিল্পী মন আছে, তাকে কাজে খাটিয়েছে একটি প্রতিষ্ঠান। তারা এই নারীদের প্রশিক্ষণ দিয়ে কাজ শিখিয়েছে। হতদরিদ্র নারীরা এখন মাসে পাঁচ থেকে ছয় হাজার টাকা উপার্জন করতে পারছেন। এটি সামগ্রিকভাবে বাংলাদেশের অর্থনীতির এগিয়ে যাওয়ার একটি খণ্ডচিত্র।




একটু খেয়াল করলে দেখা যাবে দেশের হস্তশিল্পজাত পণ্য উৎপাদনে নীরব বিপ্লব ঘটে যাচ্ছে। উদ্যোক্তাদের নিজস্ব প্রচেষ্টায় প্রতিবছর লাখ লাখ ডলারের হস্তশিল্পজাত পণ্য রপ্তানি করা হচ্ছে। শুধু ঝুড়ি নয়। এর বাইরে শতরঞ্জি, পাটের তৈরি থলে, পাপোশ, টেরাকোটা, মোমবাতি, নকশিকাঁথা, পাখির খাঁচা, বাঁশ ও বেতের বিভিন্ন সামগ্রী, চামড়ার তৈরি মুদ্রার বাক্স (কয়েন বক্স), বেল্টসহ বিভিন্ন ধরনের হস্তজাত পণ্য রপ্তানি করছেন উদ্যোক্তারা।




স্বাধীনতার পর ১৯৭৩ সালে বাংলাদেশ থেকে ক্ষুদ্র পরিসরে ব্যক্তিপর্যায়ে হস্তশিল্পজাত পণ্য রপ্তানি শুরু হয়। প্রাতিষ্ঠানিকভাবে প্রথম নিটল ক্র্যাফট ঝুড়ি রপ্তানি শুরু করে। ধীরে ধীরে এর সঙ্গে যুক্ত হয় আরও অনেক প্রতিষ্ঠান। বর্তমানে ৫০টির বেশি প্রতিষ্ঠান হস্তশিল্পজাত পণ্য রপ্তানি করছে।




এই প্রতিষ্ঠানগুলোকে এগিয়ে নিতে হলে নানা ধরনের সরকারি উদ্যোগ নেওয়া দরকার। আমাদের পার্শ্ববর্তী দেশগুলোর সরকার হস্তশিল্প প্রসারে নানামুখী উদ্যোগ নিচ্ছে। তারা শ্রমিকদের প্রশিক্ষণ দেওয়াসহ এ জন্য আলাদা ‘রপ্তানি নগর’ তৈরি করেছে, যেখানে বিদেশের ক্রেতারা একসঙ্গে সব পণ্য সম্পর্কে ধারণা পান। সেখান থেকেই ক্রেতারা তাঁদের পছন্দ অনুযায়ী কার্যাদেশ দিয়ে যান। বাংলাদেশে এ–জাতীয় একটি উদ্যোগ নেওয়া যেতে পারে। এর মধ্য দিয়ে এই শিল্পকে এগিয়ে নেওয়া দরকার।




 


</p><li><a href='https://www.prothomalo.com/opinion/article/1573525/%E0%A6%AC%E0%A7%8D%E0%A6%B0%E0%A6%BE%E0%A6%9C%E0%A6%BF%E0%A6%B2%E0%A7%87%E0%A6%B0-%E2%80%98%E0%A6%A1%E0%A7%8B%E0%A6%A8%E0%A6%BE%E0%A6%B2%E0%A7%8D%E0%A6%A1-%E0%A6%9F%E0%A7%8D%E0%A6%B0%E0%A6%BE%E0%A6%AE%E0%A7%8D%E0%A6%AA%E2%80%99-%E0%A6%AA%E0%A7%8D%E0%A6%B0%E0%A7%87%E0%A6%B8%E0%A6%BF%E0%A6%A1%E0%A7%87%E0%A6%A8%E0%A7%8D%E0%A6%9F' target='_blank' >ব্রাজিলের ‘ডোনাল্ড ট্রাম্প’ প্রেসিডেন্ট</a><br><p>[
বিজয় আনন্দের। কিন্তু যে বিজয় আতঙ্কের, যে বিজয় গণতন্ত্রকে অনিশ্চয়তার মুখে ঠেলে দেয়, সে বিজয় কতখানি সাধারণের আর কতখানি ক্ষমতালিপ্সু শাসকের? যে বিজয়...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/07/3289e49bd113231b885a515c76042419-5c32c3aa3dd81.jpg?jadewits_media_id=1407725"><p>

বিজয় আনন্দের। কিন্তু যে বিজয় আতঙ্কের, যে বিজয় গণতন্ত্রকে অনিশ্চয়তার মুখে ঠেলে দেয়, সে বিজয় কতখানি সাধারণের আর কতখানি ক্ষমতালিপ্সু শাসকের? যে বিজয় মানুষের কণ্ঠকে রোধ করে সে বিজয় আর যা–ই হোক জনগণের থাকে না। সেটা নাগরিকের ভোটেই হোক আর জোর করেই হোক। ব্রাজিলের সদ্য দায়িত্ব গ্রহণ করা প্রেসিডেন্ট ‘ট্রপিকালের ট্রাম্প’ বলে পরিচিত জাইর বোলসোনারোর কথা বলছিলাম। গেল অক্টোবরে বোলসোনারো নির্বাচিত হওয়ার পরপরই ব্রাজিলকে ঘিরে ফিসফাস, ওখানে গণতন্ত্রের ভবিষ্যত কী? ব্রাজিলের রাজনীতি কোন পথে যাবে। বোলসোনারো কর্মকাণ্ড কেবল ব্রাজিলের অভ্যন্তরীণ রাজনীতিতে সীমাবদ্ধ থাকলেই হতো। বিশ্লেষকেরা মনে করছেন, দক্ষিণ আমেরিকা ও বিশ্বরাজনীতিতে প্রভাব ফেলবে বোলসোনারোর ক্ষমতায় আরোহণ। ১৯৯৩ সালে তিনি প্রকাশ্যে স্বৈরতন্ত্রের পক্ষে বলেন। বলেন নির্যাতনের পক্ষে। এমনকি তিনি ভোটেও বিশ্বাসী নন। তাই প্রশ্ন, জিতলেন কীভাবে?




ফুটবলের জন্য বিখ্যাত ব্রাজিল। স্বৈরশাসনের জন্যও দৃষ্টি কাড়ে ব্রাজিল। অনেকেই শঙ্কায় আছেন ব্রাজিলে কি এবার নির্বাচিত একনায়কত্ব ফিরে আসবে। ইতিহাসের অনেক ফ্যাসিস্ট শাসকেরাই কিন্তু নির্বাচিত ছিলেন। তাঁদের মধ্যে জার্মানির হিটলার ও ইতালির মুসোলিনি উল্লেখযোগ্য। তাই নির্বাচিতরা যে কখোনই ফ্যাসিস্ট হতে পারেন না বা হবেন না, তার কোনো নিশ্চয়তা নেই। তবে ইতিমধ্যে পররাষ্ট্রমন্ত্রী হয়েছেন ট্রাম্পপন্থী একজন।




বোলসোনারো ৫৬ শতাংশ ভোট পেয়ে অক্টোবরে নির্বাচিত হন। তাঁর নিকটতম প্রতিদ্বন্দ্বী ওয়ার্কার্স পার্টির ফার্নান্দো হাদ্দাদ পেয়েছিলেন ৪৪ শতাংশ ভোট। নির্বাচনে তেমন অনিয়মের তথ্য পশ্চিমা নিয়ন্ত্রিত গণমাধ্যমে পাওয়া যায়নি। কিন্তু বোলসোনারোর বিজয়ের সঙ্গে অস্বস্তিও বেড়েছে। ধারণা করা হচ্ছে, বোলসোনারো ব্রাজিলের অভ্যন্তরীণ নীতিতে বিভিন্ন পরিবর্তন আনবেন। আক্রান্ত হতে পারে আমাজন বন। এই আমাজনের ওপর পশ্চিমের মুনাফালোভী কোম্পানিগুলোর শ্যেনদৃষ্টি রয়েছে অনেক কাল ধরেই। আদিবাসীদের মধ্যে আতঙ্ক বিরাজ করছে। নির্বাচনী প্রচারণায় বোলসোনারো বিভিন্ন বর্ণবাদী, নারীবিরোধী উত্তেজক বক্তব্য দিয়ে উন্নয়নের প্রতিশ্রুতি দিয়েছেন। এর মধ্যে সেপ্টেম্বরে তাঁকে ছুরিকাঘাত করা হলে তাঁর জনপ্রিয়তা ২৮ শতাংশ বৃদ্ধি পায়। ওদিকে ওয়ার্কার্স পাটির লুলা ডি সিলভা দুর্নীতির দায়ে জেলে থাকায় বোলসোনারো নির্বাচনে বলতে গেলে ফাঁকা মাঠে গোল দিয়েছেন। তেমন কোনো শক্ত প্রতিদ্বন্দ্বিতার মুখে পড়তে হয়নি।




জার্মানির বন শহরে বসে একবার ব্রাজিলের পরিবেশমন্ত্রীর সঙ্গে কথা হয়েছিল ২০১২ সালে। ওই মন্ত্রী বেশ জোরের সঙ্গেই বলেছিলেন, ‘ব্রাজিল থেকে আমরা দারিদ্র্যতা হটিয়ে দিয়েছি। ব্রাজিলে আর কোনো দরিদ্র লোক নেই। সবাই কমপক্ষে দিনে দেড় ডলার খাদ্যের জন্য ব্যয় করতে পারে। সামাজিক নিরাপত্তার পরিধি বেড়েছে। বেকার ভাতা দেওয়া হচ্ছে। বিনা মূল্যে শিক্ষা নিশ্চিত করা হয়েছে। দমন–নিপীড়ন কমেছে। মানুষ এখন স্বাধীনভাবে কথা বলতে পারে।’ সামরিক শাসনামলের মত কেউ হারিয়ে যায় না। লুলা ডি সিলভার হাত ধরে ব্রাজিল বদলে গিয়েছে। কিন্তু ২০১১ সালে দিলমা রুসেফ ক্ষমতায় এসে লুলার আমলের অর্থনৈতিক অগ্রগতিকে ধরে রাখতে পারেনি। বিশেষ করে সাম্প্রতিক মন্দার ধাক্কা কাটিয়ে উঠতে পারেনি ব্রাজিল। সঙ্গে যুক্ত হয় দুর্নীতির অভিযোগ। জনঅসন্তোষ বাড়তে থাকে। একই সঙ্গে যুক্তরাষ্ট্রের নেতৃত্বে পশ্চিমাদের চাপও জেঁকে ধরে ব্রাজিলকে।




এ সুযোগেই এগোতে থাকে চরম দক্ষিণপন্থী নেতা বোলসোনারো। একদিকে বোলসোনারোর পুঁজিবাদী উন্নয়নের মুলো, আরেক দিকে শ্রমিক দলের বৈষম্য থেকে মুক্তির প্রতিশ্রুতি। এর মধ্যে বোলসোনারোকে উদ্ধার করতে এগিয়ে আসেন আদালত। গত বছর লুলা ডি সিলভাকে দুর্নীতির দায়ে আটক করে সাজা দেওয়া হয়। আদালত প্রশ্নবিদ্ধ রায়ে লুলাকে নির্বাচনে অযোগ্য ঘোষণা করেন। ব্রাজিলের লুলাপন্থীদের অভিযোগ, যুক্তরাষ্ট্রের ইন্ধনে আন্তর্জাতিক বলয় ব্রাজিলে পালাবদলে ভূমিকা রাখে।




বোলসোনারোর নারীবিরোধী মন্তব্যের পর তাঁর বিরুদ্ধে ‘নট হিম’ বা ‘তিনি নন’ হ্যাশট্যাগ আন্দোলন শুরু হয় সামাজিক যোগাযোগমাধ্যমে। এই আন্দোলনে অর্ধকোটি নারী একাত্মতা প্রকাশ করেন। বোলসোনারোর বিরুদ্ধে সামাজিক যোগযোগমাধ্যমে প্রচারণায় নামে ব্রাজিলের লাখো জনতা। ভোটের আগে সামাজিক যোগযোগমাধ্যমের জরিপগুলো ধারণা দিচ্ছিল বোলসোনারো পরাজিত হবেন। কিন্তু না, শেষ পর্যন্ত বোলসোনারোই জয়লাভ করেন। ধারণা করা হয়, শুধু ব্রাজিলের অভ্যন্তরীণ বিষয়গুলোই নির্বাচনে ভূমিকা রাখেনি। আন্তর্জাতিক চক্রও বোলসোনারোর বিজয়ে ভূমিকা রাখে। বোলসোনারোর এই বিজয় ২০০০ সালের ক্রমেই অবস্থান হারানো যুক্তরাষ্ট্রকে আবারও দক্ষিণ আমেরিকায় প্রবেশের সুযোগ করে দেবে। সাম্প্রতিক সময়ে নিকারাগুরা, প্যারাগুয়ে, আর্জেন্টিনা ও চিলিতে মার্কিনপন্থীরা জয়লাভ করেছে। দক্ষিণ আমেরিকায় চীনের সঙ্গে যুক্তরাষ্টের কৌশলগত লড়াই আছে। দক্ষিণের প্রাকৃতিক সম্পদ, বাজার দখল করতে, চীনের আগ্রাসী ভূমিকা রোধ করতে চায় যুক্তরাষ্ট্র।




ব্রাজিল আর জলবায়ু চুক্তিতে সেভাবে সক্রিয় থাকবে কি না, তা নিশ্চিত নয়। বরং বোলসোনারো আমাজনের বাণিজ্যিকীকরণ করতে আগ্রহী। অথচ ব্রাজিল জলবায়ু রাজনীতিতে চীন, ভারত ও দক্ষিণ আফ্রিকার সঙ্গে দীর্ঘদিন ধরেই স্বল্পোন্নত ও উন্ননয়শীল দেশগুলোর নেতৃত্ব দিয়ে আসছে। কার্বন নিংসরণ রোধে ব্রাজিল কার্যকর ভূমিকাও রাখতে শুরু করেছিল। জলবায়ু রাজনীতিতে ব্রাজিলের যেকোনো ধরনের নিষ্ক্রিয়তা বিপর্যয় ডেকে আনতে পারে। এমনিতেই জলবায়ু কূটনীতি ব্যর্থ হয়েছে। ব্রাজিল ডোনাল্ড ট্রাম্পের সঙ্গে যোগ দিলে তা পুরোপুরিই শেষ হয়ে যাবে।




বোলসোনারো পররাষ্ট্রনীতি আরও একটি কারণে সমালোচিত হতে পারে। ইতিমধ্যে ব্রাজিল তাদের দূতাবাস তেলআবিব থেকে জেরুজালেমে সরিয়ে নেওয়ার ঘোষণা দিয়েছে। ব্রাজিলের এই ঘোষণায় গদগদ হয়ে ইসরায়েলের প্রধানমন্ত্রী বেনিয়ামিন নেতানিয়াহু তামাম দুনিয়ার চরম দক্ষিণপন্থী নেতাদের সঙ্গে ১ জানুয়ারি বোলসোনারোর দায়িত্ব গ্রহণের অনুষ্ঠানে উপস্থিত হয়েছিলেন। সেখানে হাঙ্গেরি, অস্ট্রিয়া, পর্তুগালের চরম দক্ষিণপন্থী বর্ণবাদী নেতারা উপস্থিত ছিলেন। বোলসোনারোর ক্ষমতা লাভ কোনোভাবেই উদার পররাষ্ট্রনীতির জন্য শুভ লক্ষণ নয়।




ভালো সংবাদ নয় ব্রাজিলের আদিবাসীদের জন্যও। আমাজনের আদিবাসীরা নীরব গণহত্যার শিকার হচ্ছে। অপরিচিত আততায়ীরা আদিবাসীদের ধরে নিয়ে যাছে। এদের অনেকেই আর ফিরে আসছে না। অজ্ঞাত ব্যক্তিরা আদিবাসীদের গুলি করছে, আবাসভূমিতে আগুন দিচ্ছে। বোলসোনারো আমলে আদিবাসীদের ওপর দমন, নিপীড়ন, হামলা, আগুন আরও বেড়েছে। আমাজনের আদিবাসীদের ভূমিহীন উল্লেখ করে জমি দখল করতে চাইছেন ব্রাজিলের সরকার–সমর্থক ব্যক্তিরা। বোলসোনারো বিজয় আদিবাসীদের দমন–নিপীড়নের পালে আরও হাওয়া দেবে।




ধাতবশ্রমিক লুলার রাজনীতিতে উত্থান শ্রমিকদের সংগঠিত করার মধ্য দিয়ে। উত্তর-পূর্ব ব্রাজিলের এক গরিব পরিবারে জন্ম নেওয়া শ্রমিক লুলা কথা দিয়েছিলেন ব্রাজিলকে বদলে দেওয়ার। লুলা কতটুকু বদলাতে পেরেছিলেন ইতিহাসই তার সাক্ষী। ইতিহাস আরও সাক্ষী হয়ে থাকবে যে লুলার হাত ধরে সামরিক শাসন–উত্তর ব্রাজিলে যে নতুন ভোরের শুরু হয়েছিল, তারপর আরও এক ভোর ব্রাজিলবাসীর জীবনে নিয়ে এসেছে অনিশ্চয়তার নতুন পর্ব।




ড. মারুফ মল্লিক, ভিজিটিং রিসার্চ ফেলো, ইনস্টিটিউট অব অরিয়েন্ট অ্যান্ড এশিয়ান স্টাডিজ, ইউনিভার্সিটি অব বন




 


</p><li><a href='https://www.prothomalo.com/opinion/article/1573475/%E0%A6%AC%E0%A6%BE%E0%A6%A3%E0%A6%BF%E0%A6%9C%E0%A7%8D%E0%A6%AF%E0%A6%A8%E0%A7%80%E0%A6%A4%E0%A6%BF-%E0%A6%B8%E0%A6%82%E0%A6%B6%E0%A7%8B%E0%A6%A7%E0%A6%A8-%E0%A6%95%E0%A6%B0%E0%A6%A4%E0%A7%87-%E0%A6%B9%E0%A6%AC%E0%A7%87' target='_blank' >বাণিজ্যনীতি সংশোধন করতে হবে</a><br><p>[
নতুন বছর। সঙ্গে নতুন মেয়াদে ধারাবাহিকতার সরকার। এ দুইয়ের সমন্বয়ে বাংলাদেশের অর্থনীতির জন্য স্বাভাবিকভাবেই কিছু প্রত্যাশা তৈরি হয়েছে। একই সঙ্গে আছে...
]</p><br>
<img src="https://paloimages.prothom-alo.com/contents/themes/public/style/images/default_thumbnail_800x450.png"><p>

নতুন বছর। সঙ্গে নতুন মেয়াদে ধারাবাহিকতার সরকার। এ দুইয়ের সমন্বয়ে বাংলাদেশের অর্থনীতির জন্য স্বাভাবিকভাবেই কিছু প্রত্যাশা তৈরি হয়েছে। একই সঙ্গে আছে কিছু প্রতিকূলতা ও কিছু সুযোগ। উচ্চহারে প্রবৃদ্ধি, নিম্নহারের মূল্যস্ফীতি, জোরালো আন্তর্জাতিক বাণিজ্য, ভালো কৃষি ও শিল্প উৎপাদন ইত্যাদি ইতিবাচক অনেকগুলো সূচক নিয়ে নতুন বছরের যাত্রা শুরু হয়েছে। যেহেতু সরকারের ধারাবাহিকতা বজায় থাকছে, সেহেতু বিভিন্ন উন্নয়নমূলক কর্মকাণ্ডেও কোনো ছেদ পড়বে না বলে প্রত্যাশা করা যায়। ব্যবসা-বাণিজ্যের স্থিতিশীল পরিবেশও বজায় থাকবে। সব মিলিয়ে অর্থনীতিতে এক অনুকূল পরিস্থিতি বিরাজ করছে, যা সামনের দিনগুলোতেও অটুট থাকবে বলে মনে হয়।




পাশাপাশি নানা অনিয়ম-দুর্নীতিতে খেলাপি ঋণসহ আর্থিক খাত, বিশেষ করে ব্যাংক খাতের নাজুক হয়ে পড়া, কিছু কিছু উন্নয়ন প্রকল্পে অযৌক্তিক, অতিরিক্ত ব্যয়ের চাপ ও শোভন কর্মসংস্থানের অভাব সার্বিক অর্থনীতির তিনটি বড় নেতিবাচক দিক হিসেবে দেখা দিয়েছে।




এ রকম একটা অবস্থায় নতুন বছরটিতে অর্থনীতি-সংশ্লিষ্ট যেসব নীতি ও পদক্ষেপ গ্রহণ করা হবে, তার ওপর আগামী পাঁচ বছরের দেশের আর্থসামাজিক উন্নয়নের ভবিষ্যৎ বহুলাংশে নির্ভর করবে। শিগগিরই বাংলাদেশ ব্যাংককে ষাণ্মাসিক মুদ্রানীতি ঘোষণা করতে হবে। আবার ছয় মাসের মধ্যেই ঘোষিত হবে ২০১৯-২০ অর্থবছরের বাজেট, যেখানে রাজস্বনীতি, বিনিয়োগনীতি ও শুল্কনীতি তথা বাণিজ্যনীতির প্রতিফলন ঘটবে।




সাম্প্রতিক বছরগুলোতে বাংলাদেশের বাণিজ্যনীতি অনেকাংশেই প্রয়োজনীয় পরিবর্তন ও সংশোধনের মধ্য দিয়ে যায়নি; বরং কোনো কোনো ক্ষেত্রে সাময়িক কিছু পদক্ষেপ ও পক্ষপাতমূলক নীতি-প্রণোদনা কোনো কোনো খাতের জন্য বাড়তি সুবিধা বয়ে আনলেও সার্বিকভাবে তার ইতিবাচক ফল ছিল সীমিত।




বাংলাদেশের অর্থনীতিতে আন্তর্জাতিক বাণিজ্যের হিস্যা এখন ৪০ শতাংশ। শুধু আমদানি নীতি ও রপ্তানি নীতিকে কিছুটা অদল-বদল করা হলেই বাণিজ্যনীতির পুনর্বিন্যাস হয় না। বাংলাদেশে তিন বছরমেয়াদি রপ্তানি নীতি ইতিমধ্যে হালনাগাদ করা হয়েছে আগামী তিন বছরের (২০১৮-২১) জন্য। আমদানি নীতি আদেশের মেয়াদ শেষ হলেও এখনো হালনাগাদের ঘোষণা আসেনি। অন্যদিকে বাণিজ্যনীতির সবচেয়ে বড় হাতিয়ার আমদানি শুল্ককাঠামো এখনো একধরনের রক্ষণশীলতার চক্করে ঘুরপাক খাচ্ছে। বিশ্ব বাণিজ্য সংস্থার (ডব্লিউটিও) হিসাব অনুসারে বাংলাদেশের গড় আমদানি শুল্ক ১৪ শতাংশ, যেখানে এশিয়া ও প্রশান্ত মহাসাগরীয় অঞ্চলের সবগুলো দেশের ক্ষেত্রে এই হার ৭ শতাংশ। আবার ডব্লিউটিওতে বাংলাদেশের ঘোষিত সর্বোচ্চ গড় শুল্কহার হলো ১৫৫ শতাংশ, যেখানে এই অঞ্চলের গড় হার প্রায় ২৭ শতাংশ। বলা হয়ে থাকে, উচ্চ শুল্কহারের দিক থেকে বাংলাদেশ পৃথিবীর মধ্যে অন্যতম। মূল শুল্কের সঙ্গে নিয়ন্ত্রণমূলক ও সম্পূরক শুল্ক আরোপ করে বিভিন্ন পণ্য আমদানিতে কার্যকর শুল্কহার ১০০ শতাংশের ওপর চলে যায়। এতে করে আমদানির ব্যয় বাড়ে ও ভোক্তাদের বাড়তি দামে বিভিন্ন পণ্য কিনতে হয়।




উচ্চ শুল্কহারের সমর্থনে প্রধান যুক্তি হলো, স্থানীয় শিল্পকে সুরক্ষা দেওয়া। কাজটি প্রয়োজনীয় হলেও জটিল। কত বছর ধরে কোন কোন শিল্পকে এই সুরক্ষা দেওয়া হবে, তা নির্ণয় করা সব সময় সহজসাধ্য নয়। সাধারণভাবে স্থানীয় যেকোনো শিল্পই সব সময় সুরক্ষা পেতে চায় আর তা হলো প্রতিযোগী সমমানের পণ্য আমদানিতে উচ্চহারে শুল্কারোপের মাধ্যমে। এটিই বহুল চর্চিত ও সহজ পথ। এতে করে একই ধরনের দেশি ও বিদেশি পণ্যের দাম বেড়ে যায়। উচ্চ শুল্কের কারণে বাড়ে বিদেশ থেকে আমদানি করা পণ্যের দাম, আর সেই দামের কাছাকাছি দরে বিক্রি হয় দেশীয় পণ্য। এতে করে রাষ্ট্রের কোষাগারে কিছু অর্থ যোগ হয় আর স্থানীয় উৎপাদকও বাড়তি মুনাফা করতে পারে। কিন্তু ভোক্তাসাধারণকে বেশি দামে পণ্য কিনতে হয়।




উচ্চ ও জটিল শুল্ককাঠামোর কারণে বাংলাদেশ নানা প্রয়াস নিয়েও এখন পর্যন্ত কোনো দেশের সঙ্গে মুক্ত বাণিজ্য চুক্তি (এফটিএ) করতে পারেনি। এ ধরনের চুক্তিতে দুই পক্ষকেই ছাড় দিতে হয়। কিন্তু বাংলাদেশি ব্যবসায়ী-উদ্যোক্তারা অন্য দেশের বাজারে পণ্য রপ্তানিতে সুবিধা নিতে চাইলেও নিজ দেশের বাজারে সহজে ছাড় দিতে রাজি নন। সরকারও এ নিয়ে একটা পর্যায়ের পর আর অগ্রসর হতে উৎসাহী হয় না।




আবার বিদ্যমান বাণিজ্যনীতিতে রপ্তানিকেই বেশি গুরুত্ব দেওয়া হয়। মনে করা হয় যে রপ্তানি বাড়ানো গেলেই তা অর্থনীতির জন্য ভালো। কিন্তু দেশের রপ্তানিমুখী শিল্পগুলো কাঁচামাল ও মধ্যবর্তী পণ্যের জন্য অনেকাংশে আমদানিনির্ভর। সুতরাং আমদানি ব্যয়-সাশ্রয়ী না হলে উৎপাদন ব্যয় বাড়ে, তা আবার রপ্তানির ব্যয়ও বাড়ায়। তাতে প্রকৃত রপ্তানি আয় কমে যায়।




সর্বোপরি বাংলাদেশের বাণিজ্যনীতি এখনো স্বল্পোন্নত দেশের (এলডিসি) আলোকে পরিচালিত হচ্ছে। অথচ এক দশকের মধ্যে বাংলাদেশ এলডিসির কাতার থেকে বেরিয়ে আসবে। তখন এলডিসি হিসেবে পাওয়া বাণিজ্য–সুবিধাগুলো আর বহাল থাকবে না; বরং ভারতের মতো উদীয়মান উন্নয়নশীল দেশের সঙ্গে বিশ্ববাজারে প্রতিযোগিতা করতে হবে শুল্ক দিয়ে। এ বছরের এপ্রিলের প্রথম সপ্তাহেডব্লিউটিওতেবাংলাদেশের বাণিজ্যনীতি পর্যালোচনা করা হবে। সেখানে  বাণিজ্য অংশীদার ও প্রতিযোগী দেশগুলোর বিভিন্ন ধরনের প্রশ্ন ও জিজ্ঞাসা থাকবে। এলডিসি হিসেবে এটাই হবে ডব্লিউটিওতেবাংলাদেশের বাণিজ্যনীতির শেষ পর্যালোচনা। তাই এলডিসি-পরবর্তী সময়ে কীভাবে বাংলাদেশের শুল্ক ও বাণিজ্যনীতি পরিচালিত হবে, সে আভাসও খোঁজা হবে এই বৈশ্বিক পর্যালোচনায়। 




সব মিলিয়ে এসব বাস্তবতা বিবেচনায় নিয়ে বাণিজ্যনীতি সংশোধন ও পরিবর্তন করার কোনো বিকল্প বোধ হয় নেই। নতুন বছরে সেই সংশোধন ও পরিবর্তন কীভাবে ও কোন পথে হয়, তা জানতে কিছুটা অপেক্ষা করতে হবে।




আসজাদুল কিবরিয়া, সাংবাদিকasjadulk@gmail.com


</p><li><a href='https://www.prothomalo.com/opinion/article/1573474/%E0%A6%AD%E0%A7%8B%E0%A6%9F%E0%A7%87%E0%A6%B0-%E0%A6%AA%E0%A6%B0%E0%A6%BF%E0%A6%B8%E0%A6%82%E0%A6%96%E0%A7%8D%E0%A6%AF%E0%A6%BE%E0%A6%A8%E0%A6%87-%E0%A6%B8%E0%A6%AC-%E0%A6%95%E0%A6%A5%E0%A6%BE-%E0%A6%A8%E0%A7%9F' target='_blank' >ভোটের পরিসংখ্যানই সব কথা নয়</a><br><p>[
সদ্য সমাপ্ত সাধারণ নির্বাচন বড় রকমের সহিংসতা ছাড়াই সম্পন্ন হয়েছে, এটা স্বস্তির বিষয়। অনেকেই ভোট দিতে গিয়েছেন, নিরাপদে ঘরে ফিরতে পেরেছেন। যাঁরা দিতে...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/06/104ec91b54b8354e14465e9d44114446-5c31e473888d0.jpg?jadewits_media_id=1407633"><p>

সদ্য সমাপ্ত সাধারণ নির্বাচন বড় রকমের সহিংসতা ছাড়াই সম্পন্ন হয়েছে, এটা স্বস্তির বিষয়। অনেকেই ভোট দিতে গিয়েছেন, নিরাপদে ঘরে ফিরতে পেরেছেন। যাঁরা দিতে পারেননি তাঁরা অসন্তুষ্ট হলেও কোনো বিপাকে পড়েননি, তাতে খুশি।




তবে এ নির্বাচন আমাদের দুটি বড় চমক দিয়েছে; এক. সাম্প্রতিক কালের ইতিহাসে সর্বাধিক ভোটার উপস্থিতি (৮০ শতাংশের ওপরে) এবং দুই. ক্ষমতাসীন দলের ভূমিধস বিজয় (প্রায় ৯০ শতাংশ আসন লাভ)। এর চেয়ে বেশি ভোটের শতকরা হার বোধ করি একমাত্র জেনারেল জিয়াউর রহমানের গণভোটের (১৯৭৭) সময়েই হয়েছিল। সরকারিভাবে দাবি করা হয়েছিল, সেই গণভোটে ভোটার উপস্থিতি ছিল ৯৫ শতাংশ, আর জিয়াউর রহমানের সমর্থনে হ্যাঁ ভোট পড়েছিল ৯৯ শতাংশ।




এবারের নির্বাচনে গড় ভোটার উপস্থিতি জিয়াউর রহমানের গণভোটের চেয়ে অনেক কম হলেও কোনো কোনো আসনে ভোটার উপস্থিতি ছিল ৯০ শতাংশ; আর কোনো কোনো বিজয়ী প্রার্থী ৯০ থেকে ৯৫ শতাংশ ভোট পেয়েছেন বলে জানা যায়। গণতন্ত্র ও নাগরিকদের ভোটাধিকার প্রয়োগের কথা ভাবলে যেকোনো নির্বাচনে বিপুল ভোটারের উপস্থিতি উৎসাহব্যঞ্জক। তবে বাংলাদেশের এই একাদশ জাতীয় সংসদ নির্বাচন সম্পর্কে দেশি–বিদেশি বেসরকারি সংবাদমাধ্যম ও সামাজিক যোগাযোগমাধ্যমে বিপরীতধর্মী পরিসংখ্যানও পাওয়া যাচ্ছে। প্রশ্ন হলো, কোন ভাষ্য বিশ্বাসযোগ্য।




সরকারি পরিসংখ্যান, না বেসরকারি মাধ্যমের খবর? না অনেক সাধারণ মানুষের ব্যক্তিগত অভিজ্ঞতা? একটি দেশে ভোট হয় ভবিষ্যৎ রাষ্ট্র পরিচালকদের নির্বাচনের জন্য। সংসদীয় গণতন্ত্রে নির্বাচন হয় সাংসদ নির্বাচনের জন্য, রাষ্ট্রপতিশাসিত পদ্ধতির গণতন্ত্রে নির্বাচন হয় রাষ্ট্রপতি নির্বাচনের জন্য। অনেক সময় গণভোট হয় কোনো বিশেষ রাজনৈতিক উদ্দেশ্যে বা সাংবিধানিক ব্যাপারে জনমত যাচাই করার জন্য, যেমনটি হয়েছিল ১৯৭৭ সালে জিয়াউর রহমানের সামরিক শাসন আমলের প্রথম দিকে।




সংসদ কিংবা প্রেসিডেন্ট নির্বাচন হয় দলভিত্তিক। সে জন্য এ নির্বাচন নিয়ে জনসাধারণ খুব সচেতন থাকে এবং সক্রিয়ভাবে অংশগ্রহণ করে। যেহেতু উচ্চ হারের ভোটার উপস্থিতি নির্বাচনকে বৈধতা দেয়, তাই সব সরকারই তাদের অধীনে অনুষ্ঠিত নির্বাচনে বিপুল ভোটার উপস্থিতি ঘটাতে চায়। কিন্তু সে উপস্থিতি বাস্তবিক না কৃত্রিম, তা সব ক্ষেত্রে বোঝা যায় না। সম্পূর্ণ নির্বাচনী প্রক্রিয়া স্বচ্ছ না হলে সাধারণ মানুষের পক্ষে তা বোঝা অত্যন্ত কঠিন হয়ে পড়ে, তখন নানা রকমের ধারণা কাজ করে।




বিপুল ভোটার উপস্থিতি বা ভোটপ্রাপ্তি প্রত্যেক রাজনৈতিক দল বা ব্যক্তিত্বের আকাঙ্ক্ষিত। এই লক্ষ্যে তাঁরা নানা রকমের চেষ্টা চালান। যেসব দেশে গণতন্ত্র বহুদিন ধরে বিকশিত হয়েছে, যেখানে রাজনৈতিক দল ও জনসাধারণ গণতন্ত্রের মূল আদর্শে বিশ্বাসী, সেসব দেশের দলগুলো ও তাদের নেতারা নির্বাচনে জনগণের অংশগ্রহণ বাড়ানোর জন্য প্রচারণা চালান। ভোটাররা যাতে নির্ভয়ে–নির্বিঘ্নে ভোটকেন্দ্রে গিয়ে নিজেদের পছন্দের প্রার্থীকে ভোট দিতে পারেন, সেই লক্ষ্যে সরকার প্রয়োজনীয় ব্যবস্থা নেয়। যেসব দেশে ভোটার উপস্থিতি আর ভোটপ্রাপ্তির সংখ্যার প্রতিই সবচেয়ে বেশি গুরুত্ব দেওয়া হয়, সেসব দেশের সরকারগুলো শুধু পরিসংখ্যানটাই ব্যবহার করতে চায়।




নির্বাচনে হস্তক্ষেপের কাজে রাষ্ট্রযন্ত্রকে ব্যবহার করার নিকৃষ্টতম দৃষ্টান্ত ছিল জেনারেল জিয়াউর রহমানের ১৯৭৭ সালের তথাকথিত রেফারেন্ডাম বা গণভোট। এর কিছুদিন আগে তিনি রাষ্ট্রপতি বিচারপতি আবু সাদাত মোহাম্মদ সায়েমকে পদত্যাগে বাধ্য করে নিজে আনুষ্ঠানিকভাবে রাষ্ট্রপতির দায়িত্ব নেন। তারপর তিনি দেশের এক প্রান্ত থেকে আরেক প্রান্ত ঘুরে বেড়ান মানুষকে তাঁর ১৯ দফা কর্মসূচিতে যোগদানে উদ্বুদ্ধ করতে। ওই কর্মসূচিতে তিনি জনপ্রশাসনের মাঠপর্যায়ের সব কর্মকর্তা–কর্মচারী ও ইউনিয়ন পরিষদের (ইউপি) চেয়ারম্যান–মেম্বারদের কাজে লাগান। জেলায় জেলায় ঘুরে ঘুরে জনসভায় বক্তৃতা করার মধ্য দিয়ে কিছুদিন কাটানোর পর যখন তাঁর মনে হলো যে জনসাধারণ তাঁর ভক্ত হয়ে গেছে, তখন তিনি ভাবতে লাগলেন, কীভাবে এই জনসমর্থন ব্যবহার করে নিজের অনির্বাচিত ও অবৈধ ক্ষমতা বা পদটির বৈধতা ও গ্রহণযোগ্য প্রতিপন্ন করা যায়। তিনি ঊর্ধ্বতন সামরিক–বেসামরিক আমলাদের নিয়ে একটি পরামর্শক দল গঠন করেন এবং তাঁদের সঙ্গে পরামর্শ করে একটি রেফারেন্ডাম বা গণভোট অনুষ্ঠানের মধ্য দিয়ে নিজের ক্ষমতার বৈধতা প্রতিষ্ঠার পরিকল্পনা ও উদ্যোগ নেন।




সেই গণভোট অনুষ্ঠিত হয় ১৯৭৭ সালের মে মাসে। এর তিন মাস আগে থেকে থানায় থানায়, গ্রামে গ্রামে প্রচারণা চালানো হয়, জনসাধারণকে গণভোটে অংশগ্রহণে উদ্বুদ্ধ করার জন্য নানা রকমের পদক্ষেপ নেওয়া হয়। ১৯ দফা কর্মসূচি মাথায় রেখে গণভোটের সরল প্রতিপাদ্য নির্ধারণ করা হয়: বাংলাদেশের রাষ্ট্রপতি হিসেবে সেনাপ্রধান লেফটেন্যান্ট জেনারেল জিয়াউর রহমানের ওপর আপনার আস্থা আছে কি না (হ্যাঁ অথবা না)। তখন সামরিক শাসন চলছিল, কোনো রাজনৈতিক দলের কর্মকাণ্ড ছিল না। ফলে জিয়াউর রহমানের ওই আস্থা ভোটের বিরুদ্ধে কথা বলার বা প্রচারণা চালানোর কেউ ছিল না। জিয়াউর রহমানের নিজের পক্ষে এত প্রচারণারও প্রয়োজন ছিল না। কিন্তু তাঁর বুদ্ধিদাতা পরামর্শক দলটি কোনো ঝুঁকি নিতে সাহস পাচ্ছিল না গণভোটের দিন বিপুল ভোটার উপস্থিতি ও জিয়ার পক্ষে ‘হ্যাঁ’ ভোট নিশ্চিত করতে। সামরিক–বেসামরিক ঊর্ধ্বতন কর্মকর্তারা জেলায় জেলায় গিয়ে জেলা প্রশাসকদের সঙ্গে বৈঠক করেন, তাঁদের বলেন যে গণভোটে ৭০ থেকে ৭৫ শতাংশ ভোটার উপস্থিতি নিশ্চিত করতে না পারলে তাঁরা ব্যর্থ বলে প্রমাণিত হবেন।




ফলে সরকারি কর্মচারীরা মাঠে নেমে পড়লেন: যেভাবেই হোক, ভোটার উপস্থিতি যেন বেশি হয়। এ কাজে জেলা প্রশাসন চাপ প্রয়োগ করে অধস্তন কর্মকর্তা–কর্মচারীদের ওপর, আর তাঁরা এ দায়িত্ব দেন ইউনিয়ন পর্যায়ের কর্মকর্তাদের ওপর। এসবের ফলে দেখা গেল, গণভোটে সারা দেশে ভোট পড়েছে ৯০ শতাংশ, আর এই ৯০ শতাংশের ৯৯ শতাংশ ভোটই পড়েছে জিয়াউর রহমানের পক্ষে (অর্থাৎ হ্যাঁ ভোট)।




জিয়াউর রহমানের অতি উৎসাহী বুদ্ধিদাতা ও সরকারি কর্মকর্তা–কর্মচারীদের কারণে হোক, আর যে কারণেই হোক, গণভোটের ঘোষিত ফলাফলে এই ভোটার উপস্থিতি ও হ্যাঁ ভোটের অবিশ্বাস্য উচ্চ হার দেশে–বিদেশে বিরূপ প্রতিক্রিয়া সৃষ্টি করে। দেশের সংবাদমাধ্যমে এ বিষয়ে বিরূপ কিছু প্রকাশিত না হলেও জনসাধারণ জানত, ভোটের ওই পরিসংখ্যান কতখানি অতিরঞ্জিত, অবিশ্বাস্য ছিল। কারণ, খুব অল্প লোকই ভোট দিতে গিয়েছিলেন, ভোটকেন্দ্রগুলো ছিল দৃশ্যমানভাবে ভোটারবিহীন। খালি ভোটকেন্দ্রে ইউনিয়ন কর্মকর্তারা তাঁদের ওপরওয়ালাদের খুশি করার জন্য ব্যালট বাক্স ভরেছিলেন। আন্তর্জাতিক সমালোচনার মুখে কিছুদিন পর জিয়াউর রহমান নিজেই তাঁর ক্ষমতার বৈধতা ও গ্রহণযোগ্যতার ঘাটতি উপলব্ধি করেন এবং সেটা দূর করার উদ্দেশ্যে পূর্ণাঙ্গ রাষ্ট্রপতি নির্বাচন দেন। সে নির্বাচনে তিনি রাষ্ট্রপতি নির্বাচিত হন বটে, তবে ওই নির্বাচনের স্বচ্ছতা নিয়েও প্রশ্ন ছিল।




আজ এত বছর পরে জিয়াউর রহমানের গণভোট এবং তার অবিশ্বাস্য ভোট পরিসংখ্যান নিয়ে কথা উত্থাপনের উদ্দেশ্য একটি: নির্বাচনে ভোটারদের অংশগ্রহণের প্রমাণ সরকারি পরিসংখ্যান নয়। স্বচ্ছ ও ন্যায্য প্রক্রিয়ায় নির্বাচন অনুষ্ঠানের মাধ্যমে নির্বাচিতদের বৈধতা ও গ্রহণযোগ্যতা নিশ্চিত করাই মূল কথা। এ নির্বাচন থেকে আমাদের শিক্ষা নিতে হবে যে জনমুখী শাসনব্যবস্থা প্রতিষ্ঠা করতে এবং জনসাধারণকে সঙ্গে রাখতে নির্বাচনী ব্যবস্থায় আরও স্বচ্ছতার প্রয়োজন। শুধু কথা আর পরিসংখ্যান দিয়ে স্বচ্ছতা আসবে না।




জিয়াউদ্দিন চৌধুরী, ১৯৭৫-৭৮ সালে বৃহত্তর নোয়াখালীর জেলা প্রশাসক ছিলেন


</p><li><a href='https://www.prothomalo.com/opinion/article/1573441/%E0%A6%97%E0%A7%8B%E0%A6%B0%E0%A6%95%E0%A7%8D%E0%A6%B7%E0%A6%BE%E0%A6%95%E0%A6%BE%E0%A6%B0%E0%A7%80%E0%A6%A6%E0%A7%87%E0%A6%B0-%E0%A6%A8%E0%A7%88%E0%A6%B0%E0%A6%BE%E0%A6%9C%E0%A7%8D%E0%A6%AF' target='_blank' >গোরক্ষাকারীদের নৈরাজ্য</a><br><p>[
ভারতে গরু নিয়ে যে রাজনীতি হচ্ছে, তা এককথায় অবিশ্বাস্য। বিশেষ করে উত্তর প্রদেশ রাজ্যে গরু যেভাবে রাজনৈতিক উদ্দেশ্য সাধনের হাতিয়ার হয়ে উঠছে,  এ...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/06/45b4e06c2ebf33e04cfdd2fb2c9135bc-5c31b716e6405.jpg?jadewits_media_id=1407580"><p>

ভারতে গরু নিয়ে যে রাজনীতি হচ্ছে, তা এককথায় অবিশ্বাস্য। বিশেষ করে উত্তর প্রদেশ রাজ্যে গরু যেভাবে রাজনৈতিক উদ্দেশ্য সাধনের হাতিয়ার হয়ে উঠছে,  এ রকম নজির বোধ হয় আর কোথাও খুঁজে পাওয়া যাবে না। ভারতের তথ্য বিশ্লেষণকারী সাইট ইন্ডিয়া স্পেন্ডের দেওয়া তথ্য অনুযায়ী, ২০১২ থেকে ২০১৮ সালের মধ্যে ভারতের গরু–সংশ্লিষ্ট ১২০টি সহিংস ঘটনায় ৪৫ জন নিহত হয়েছে। সবচেয়ে বেশি সহিংসতার ঘটনা ঘটেছে উত্তর প্রদেশ রাজ্যে। সেখানে গরু–সংশ্লিষ্ট সহিংসতার ঘটনা ঘটেছে ১৯টি। আর এসব ঘটনায় মারা গেছে ১১ জন।




পুলিশ কর্মকর্তা সুবোধ কুমার সিং ওই ১১ জনের একজন। গত ৩ ডিসেম্বর উত্তর প্রদেশের বুলন্দশহর জেলায় গোরক্ষাকারীদের হামলায় সুবোধ কুমার ও ২০ বছর বয়সী আরেক যুবক নিহত হন। হামলাকারীদের মধ্যে অনেকে ছিলেন কট্টর ডানপন্থী হিন্দুত্ববাদী গোষ্ঠীগুলোর সদস্য। ওই জেলার একটি গ্রামে গরু হত্যা বন্ধ না করতে পারার জন্য তারা পুলিশকে অভিযুক্ত করে। তারা দাবি করে, ওই গ্রাম থেকে তারা গরুর দেহাবশেষ উদ্ধার করেছে।




দেখা যাচ্ছে, গরু হত্যার গুজব যখন উঠছে তখন আইনের রক্ষাকারী একজন কর্মকর্তাও নিরাপদ নন। ঘটনাক্রমে সুবোধ কুমার সিং ছিলেন ২০১৫ সালে খুন হওয়া মোহাম্মদ আখলাক হত্যাকাণ্ডের তদন্তকারী কর্মকর্তা। গরু জবাই করে এর মাংস খাওয়ার অভিযোগ এনে গোরক্ষাকারীরা তাঁকে হত্যা করেছিল। সুবোধ কুমার সিংয়ের বোন সরোজ সিং চৌহানের ধারণা, তাঁর ভাই রাজ্য পুলিশের ষড়যন্ত্রের শিকার, কেননা তিনি আখলাক হত্যাকাণ্ডের তদন্ত করছিলেন। সরোজ সিং অভিযোগ করেন, রাজ্য পুলিশ গোরক্ষাকারীদের সঙ্গে হাত মিলিয়ে তাঁর ভাইকে হত্যা করেছে।




সরোজ সিংয়ের এ অভিযোগ এই ইঙ্গিতই দেয় যে উত্তর প্রদেশের আইন প্রয়োগকারী সংস্থা রাজনৈতিক ভূমিকা পালন করছে এবং তারা সংখ্যাগরিষ্ঠের রাজনীতি সম্প্রসারণে সহায়তা করছে। বুলন্দশহরে সুবোধ সিং হত্যাকাণ্ডের পরদিন উত্তর প্রদেশের মুখ্যমন্ত্রী যোগী আদিত্যনাথ রাজধানী লক্ষ্ণৌতে এক বৈঠকের আহ্বান করেন। স্থানীয় পত্রপত্রিকার খবর অনুযায়ী, তিনি সেখানে গরু হত্যার অভিযোগ এবং অবৈধ কসাইখানার ব্যাপারে তদন্তের নির্দেশ দিলেও সুবোধ সিং হত্যার ব্যাপারে কোনো কিছুই বলেননি।




এর এক দিন পর উত্তর প্রদেশ পুলিশের মহাপরিচালক ওম প্রকাশ সিং বুলন্দশহরের ঘটনাকে ‘বড় ষড়যন্ত্রের অংশ’ বলে  বলে বর্ণনা করেন। তিনি সেখানে গোহত্যা কীভাবে সংঘটিত হলো, সেই ঘটনা তদন্ত করার নির্দেশ দেন, সহিংসতায় দুজন নিহত হওয়ার ঘটনার নয়।




পুলিশ ও রাজনৈতিক নেতৃত্বের এসব তদন্তের নির্দেশ ন্যায়বিচার না হওয়ার আশঙ্কারই জন্ম দেয়। সুবোধ সিং হত্যাকাণ্ডের কয়েক দিন পর এ ঘটনার সঙ্গে জড়িত থাকার অভিযোগে একটি গ্রাম থেকে চারজন মুসলমান ব্যক্তিকে গ্রেপ্তার করা হয়, যে গ্রামটির অবস্থান গরু হত্যার ঘটনাস্থল থেকে কয়েক কিলোমিটার দূরে। তবে নির্দোষ প্রমাণিত হওয়ার পর তাঁদের ছেড়ে দেওয়া হয়।




আশঙ্কা করা হচ্ছে সুবোধ সিং হত্যাকারীদের বিচার কখনোই হবে না। একই ধরনের আশঙ্কা ব্যক্ত করে ৮২ জন সাবেক সরকারি আমলা ইতিমধ্যে এক খোলা চিঠিতে মুখ্যমন্ত্রী আদিত্যনাথের পদত্যাগ দাবি করেছেন। তাঁরা বলেছেন, বুলন্দশহরের ওই ঘটনা সাংবিধানিক মূল্যবোধগুলোর সম্পূর্ণরূপে পতনের নির্দেশক। আর যোগী আদিত্যনাথ এর প্রতিনিধিত্ব করছেন, যিনি গোঁড়ামিকে তাঁর পরিচয়ের প্রতীক হিসেবে বেছে নিয়েছেন। তাঁরা দাবি করেন, মুখ্যমন্ত্রীর কর্মকাণ্ড ‘আইনের শাসনহীনতাকে’ উৎসাহিত করছে।  




এই আমলারা বুলন্দশহরের ঘটনাকে মুসলমানদের আরও দমিত করে এবং ভয়ের মধ্যে রাখার জন্য একটি ষড়যন্ত্র হিসেবে দেখছেন। তাঁদের মতে, ভারতে মুসলমানদের সামাজিক ও রাজনৈতিকভাবে বিচ্ছিন্ন করে রাখার জন্য এটা একটা সম্মিলিত প্রচেষ্টা। এ পর্যন্ত গোহত্যা–সংশ্লিষ্ট সহিংসতায় যত জন নিহত হয়েছে, তার অর্ধেকেরই বেশি হচ্ছে মুসলমান। হিন্দুত্ববাদী গোষ্ঠীগুলো গরুকে ভীতি প্রদর্শন ও দমন করার অস্ত্র হিসেবে ব্যবহার করছে। এর উদ্দেশ্য পরিষ্কার, সংখ্যালঘুরা তাদের পরিচয় হারিয়ে ফেলুক অথবা তারা মরে যাক। হিন্দুত্ববাদীরা চাইছে সংখ্যালঘুরা এটা অনুভব করুক যে তারা সংখ্যালঘু।




বর্তমানে ভারতের ২৪টি রাজ্যে গরু হত্যা ও বিক্রির ওপর নিষেধাজ্ঞা রয়েছে। এ নিষেধাজ্ঞা অমান্য করার জন্য বিভিন্ন রাজ্যের আইনে বিভিন্ন ধরনের শাস্তির বিধান রাখা হয়েছে। উত্তর প্রদেশের হিন্দুত্ববাদীরা সে রাজ্যে নৈরাজ্য সৃষ্টি করতে এবং  সাম্প্রদায়িক সহিংসতা ছড়ানোর জন্য এ নিষেধাজ্ঞাকে অস্ত্র হিসেবে ব্যবহার করছে। যদি উত্তর প্রদেশ রাজ্য প্রশাসন এসব নৈরাজ্যের বিরুদ্ধে সরব না হয় তাহলে সাংবিধানিক নৈতিকতা ক্ষতিগ্রস্ত হবে। বি আর আম্বেদকার ১৯৪৯ সালে সাংবিধানিক পরিষদে দেওয়া বক্তব্যে বলেছিলেন, সাংবিধানিক অধিকার কোনো স্বাভাবিক অনুভূতি নয়। এটার চর্চা ও পরিমার্জন করতে হয়।




আমি বলতে চাই, সাম্প্রদায়িকতাও কোনো স্বাভাবিক অনুভূতি নয়। ধর্মনিরপেক্ষ আইনের ধারণাকে খর্ব করার জন্য এটা রাজনৈতিক নকশার দ্বারা উদ্ভূত। ভারতের কেন্দ্রীয় সরকারকে এই সাম্প্রদায়িকতা কঠোর হাতে রুখতে হবে। গোহত্যা বন্ধের ওপর নিষেধাজ্ঞার বিষয়টি সরকারকে বিবেচনা করতে হবে।




আল–জাজিরা থেকে নেওয়া, অনুবাদ: রোকেয়া রহমান




মানস ফিরাক ভট্টাচার্য ভারতীয় কবি ও লেখক







</p></ol>
    </body>
</html>     

