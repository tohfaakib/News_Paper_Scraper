
<html>
    <head>
    <meta charset="UTF-8">
    <title>Prothom Alo Link Scraping</title>
    </head>
    <body>
        <h2>Art-And-Literature</h2>
<ol><li><a href='https://www.prothomalo.com/art-and-literature/article/1573182/%E0%A6%95%E0%A6%BE%E0%A6%9C%E0%A7%80-%E0%A6%86%E0%A6%A8%E0%A7%8B%E0%A7%9F%E0%A6%BE%E0%A6%B0-%E0%A6%B9%E0%A7%8B%E0%A6%B8%E0%A7%87%E0%A6%A8%E0%A7%87%E0%A6%B0-%E0%A6%AD%E0%A7%81%E0%A6%AC%E0%A6%A8%E0%A7%87' target='_blank' >কাজী আনোয়ার হোসেনের ভুবনে</a><br><p>[
পাঠকনন্দিত মাসুদ রানার স্রষ্টা কাজী আনোয়ার হোসেন। প্রায় এক হাতেই আমাদের দেশে...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/b680d3db4b9abaa18de76f9d46c13276-5c2f1ff3b0436.jpg?jadewits_media_id=1407212"><p>

পাঠকনন্দিত মাসুদ রানার স্রষ্টা কাজী আনোয়ার হোসেন। প্রায় এক হাতেই আমাদের দেশে দাঁড় করিয়েছেন রহস্য–রোমাঞ্চ গল্পের জনপ্রিয় সাহিত্যধারা। তাঁর প্রতিষ্ঠিত সেবা প্রকাশনী পাঠক তৈরিতে বিরাট ভূমিকা রেখেছে এখানে। কিন্তু কাজী আনোয়ার হোসেন, পাঠকদের কাছে যাঁর পরিচয় কাজীদা নামে, তিনি কি কেবলই একজন জনপ্রিয় লেখক? বছরের শুরুতে এই আয়োজনে থাকছে কাজী আনোয়ার হোসেনের বিভিন্ন ভুবনের খোঁজখবর। সাক্ষাৎকার নিয়েছেন শিবব্রত বর্মন ও রওশন জামিল




প্রশ্ন: থ্রিলারধর্মী সাহিত্যকে অনেকে সাহিত্য হিসেবে খুব গুরুত্ব দিতে চান না, লঘু মনে করেন। মনে করেন এগুলো শুধুই জনচাহিদা মেটায়। এ ব্যাপারে আপনার কী মত?




কাজী আনেয়ার হোসেন: থ্রিলার আমার ভালো লাগে। সেই কৈশোরে, আজ থেকে ৭৩ বছর আগে, কলকাতা থেকে প্রকাশিত শ্রী হেমেন্দ্র কুমার রায়ের লেখা ঘটোৎকচ, যকের ধন, আবার যখের ধন, নৃমুণ্ডু শিকারী ইত্যাদি থ্রিলার বইগুলো আমাকে মন্ত্রমুগ্ধ করে ফেলে। তার পরপরই হাতে পেলাম রবিন হুড। লেখকের নাম জানি না, সেসব খেয়াল করার বয়স ছিল না সেটা—বইটি অনেক খুঁজেও হাতে পাইনি আর। অপূর্ব লেগেছিল। রবিনের মৃত্যুতে কেঁদেকেটে বুক ভাসিয়েছিলাম; তার বীরত্ব, সাহস, নেতৃত্ব, বিপদগ্রস্ত ও ভাগ্যাহতদের প্রতি দুর্বলতা, গরিবদের সাহায্য-সহযোগিতা, নারীর প্রতি সম্মান—এই সব গুণের প্রেমে পড়ে গিয়েছিলাম। এই বইগুলো আমাকে এতটাই প্রভাবিত করেছিল যে আজও সে মোহের জাল কেটে বেরোতে পারিনি, চির কিশোর রয়ে গেছি। লঘু বলেন বা বলেন অকিঞ্চিৎকর সাহিত্য; আমি আমার ভালোবাসার জগতে দিব্যি আরামে ও আনন্দে বিচরণ করছি আজীবন।




প্রশ্ন: প্রবল জনপ্রিয় মাসুদ রানার স্রষ্টা আপনি। ৫০ বছরেরও বেশি আগে লিখতে শুরু করেছিলেন এই সিরিজ। এখন তো দুনিয়া পাল্টে যাচ্ছে প্রতিনিয়ত। আজ থেকে ৩০ বছর পর মানুষ কি আর মাসুদ রানা পড়ব? পড়লে কেন পড়বে বলে আপনার মনে হয়?




কাজী আনোয়ার হোসেন: সুদীর্ঘ ৫৫ বছর ধরে পাঠক মাসুদ রানা পড়েছে এবং মজা পেয়েছে। এখনো সেই প্রথম বই কুয়াশা-ধ্বংস পাহাড়–এর মতোই নতুন বইগুলো যারা সাগ্রহে কিনে পড়ছে, তাদের মধ্যে নিত্যনতুন কিশোর আছে, তাদের স্বপ্নের বাগান ফুলে-ফলে সমৃদ্ধ করে দিচ্ছে সেবা প্রকাশনী; আগামী ৩০ বছরেই তাদের সব আগ্রহ শেষ হয়ে যাবে, এটা আমি মনে করি না। নিজে থাকব না, কিন্তু যাদের গড়ে-পিটে দায়িত্ব দিয়ে যাচ্ছি, আমি জানি, তারা আরও বহুদিন টিকিয়ে রাখবে সেবা ও তার সিরিজগুলোকে। তা ছাড়া, আমার খাতিরে বা আমার মুখ চেয়ে পাঠকেরা এসব বই কিনে পড়ছেন, ব্যাপারটা তা তো নয়, নিশ্চয়ই এসব কাহিনির ভেতর অন্তর্নিহিত বিশেষ কিছু আকর্ষণ ও আবেদন রয়েছে, যেগুলো সমালোচকদের চোখ এড়িয়ে গেছে। তা না হলে যেসব সুসাহিত্যিক এত দিন মাসুদ রানার প্রতি তুচ্ছ-তাচ্ছিল্য প্রকাশ করে নিজেদের অনেক উঁচুতে তুললেন, এতগুলো বছর চেষ্টা করেও তাঁরা কি পাঠকদের এসব বাজে লেখা থেকে সরিয়ে নিজেদের লেখার প্রতি টানতে পেরেছেন? না। তাঁদের বিচরণক্ষেত্র ভিন্ন, কৈশোর পেরিয়ে তবেই না পরিণত বয়সে পৌঁছাবে মানুষ। আমিই কি কিশোর পাঠকদের চিরকৈশোরে ধরে রাখতে পারছি, ঠেলে দিচ্ছি না তাদের দিকে? ৩০ কেন, আগামী ৬০ বছরেও সেবার প্রয়োজন ফুরাবে বলে মনে করি না।




প্রশ্ন: শুরুর কয়কেটি উপন্যাস বাদ দিলে আপনার মাসুদ রানার কাহিনিগুলো সবই ধার করা। বিদেশি কাহিনির ছায়া অবলম্বন। মৌলিক মাসুদ রানা লিখলেন না কেন?




কাজী আনোয়ার হোসেন: মূল কারণ, আমার অভিজ্ঞতার অভাব। মাসুদ রানা বইয়ে যেসব দেশের কথা, অভিজ্ঞতার কথা, ঘটনার কথা, জটিল পরিস্থিতির কথা থাকে, সেসব সম্পর্কে সম্যক জ্ঞান ও অভিজ্ঞতা একজন মধ্যবিত্ত বাঙালির পক্ষে অর্জন করা প্রায় অসম্ভব। তাই বিদেশি কাহিনির সাহায্য আমাকে নিতেই হয়েছে। কিন্তু বিদেশি সবকিছু আমাদের এখানে মানায়ও না।




মাসুদ রানার ৪৫৭তম সংখ্যা প্রকাশিত হতে চলেছে এখন। ৪৫৭! ভাবুন একবার। প্রথম দিকে মৌলিক রানা লেখার চেষ্টা করেছি। তারপরেই বুঝে গেলাম, বিদেশি কাহিনির ছায়া না নিয়ে কোনো উপায় নেই। সবটা নেওয়া যাবে না; রগরগে যৌনতা আমাদের সংস্কৃতিতে গ্রহণযোগ্য নয়, যে বিষয়গুলো চলবে, ততটুকুর ছায়া নিয়ে নিজের মতো করে রচনা করতে হবে বাঙালি মাসুদ রানার চরিত্র। এই একই সমস্যায় পশ্চিম বাংলার বড় বড় সাহিত্যিকও পড়েছিলেন বলে অকাতরে স্যার আর্থার কোনান ডয়েলের শার্লক হোমস, লেসলি চার্টারিসের দ্য সেইন্ট, অ্যান্থনি হোপের দ্য প্রিযনার অভ—এমন আরও অসংখ্য বিদেশি লেখকের বই আত্তীকরণে বিন্দুমাত্র দ্বিধা করেননি।




প্রশ্ন: অনুবাদের মাধ্যমে বিশ্বসাহিত্যের ভান্ডার বাঙালি পাঠকের কাছে তুলে ধরার কাজ দীর্ঘদিন ধরেই করছে আপনার সেবা প্রকাশনী। এর অনুবাদগুলোর ঝরঝরে ভাষা। কিন্তু অনেকে বলেন, এখন সেবা প্রকাশনী থেকে ভালো অনুবাদ পাওয়া যাচ্ছে না। এর কারণ কী?




কাজী আনোয়ার হোসেন: আপনি ঠিক কী বলতে চাইছেন পরিষ্কার বুঝতে পারলাম না। সেবা আর অনুবাদ ছাপছে না? নাকি, ছাপছে কিন্তু সেগুলো ভালো হচ্ছে না? যাকগে, এ প্রশ্নের উত্তর আমার কাছে নেই। আমি তো ভালো জেনেই ছাপছি। যাঁরা এ কথা বলেন, কারণটাও নিশ্চয়ই আমার চেয়ে তাঁরাই ভালো বলতে পারবেন। ব্যাপারটা বনফুলের ‘পাঠকের মৃত্যু’ গল্পের মতোও হতে পারে। যাঁরা আগে একসময়ে মুগ্ধ হয়েছেন, এখন তাঁদের কাছে ভালো না লাগারই তো কথা। তাঁরা তো আর সেই মানুষটি নেই, বয়স হয়েছে, মন-মানসিকতা ও বুদ্ধির বিকাশ হয়েছে, বদলে গেছেন। তিনি কেন এখন পড়তে যাবেন এসব?




প্রশ্ন: স্পাই থ্রিলার ঘরানায় ইংরেজি ভাষায় অনেক সফল লেখকের দেখা মেলে। যেমন: ইয়ান ফ্লেমিং, জেমস হেডলি চেজ, টম ক্লেনেসি, ল্যাডলাম বা কিছু পরিমাণে জন লে কারে। কিন্তু বাংলায় কাজী আনোয়ার হোসেন ছাড়া আর সফল কাউকে দেখা যায় না। কারণ কী?




কাজী আনোয়ার হোসেন: কী বলব। মনে হয় আমাদের লেখকেরা ঘাপটি মেরে থাকেন ভ্রুকুটির ভয়ে। সুসাহিত্যিকেরা যদি এসব লেখাকে ছোট নজরে না দেখতেন, তাহলে হয়তো ইতিমধ্যেই আরও কয়েকটা কাজী আনোয়ার হোসেন গজিয়ে যেত।




প্রশ্ন: একজন প্রকাশক হিসেবে পাণ্ডুলিপি সম্পাদনার কাজটিকে আপনি কতটা গুরুত্ব দেন? সেবা প্রকাশনী এই কাজটি কীভাবে সম্পাদন করে?




কাজী আনোয়ার হোসেন: সম্পাদনার কাজটিকে অত্যন্ত গুরুত্ব দেওয়া উচিত বলে মনে করি। কারণ, একটি বই কেবল আনন্দই দিচ্ছে না, পাঠককে নানা ধরনের শিক্ষাও দিচ্ছে। তবে সম্পাদনা যিনি করবেন, তাঁর সে কাজের যোগ্যতা থাকা অপরিহার্য। প্রায় সব লেখকের লেখাতেই ভুল থাকে। বিদেশের মতো আমরাও যদি সুশিক্ষিত, উপযুক্ত সম্পাদক নিয়োগ দিতে পারতাম, তাহলে ভালো হতো। কিন্তু আমাদের বাজার ছোট বলে পারি না। শ্রদ্ধেয় চিত্তরঞ্জন সাহা তাঁর প্রকাশনী মুক্তধারায় এই চেষ্টা করে দেখেছেন, কিন্তু তেমন ভালো ফল পাননি। একজন উপযুক্ত সম্পাদককে যে পরিমাণ সম্মানী দেওয়া উচিত, তার দশ ভাগের এক ভাগও তো আমরা দিতে পারি না।




প্রশ্ন: আপনার বাবা বিখ্যাত সাহিত্যিক কাজী মোতাহার হোসেন। আপনাদের পরিবার মূলত গানের পরিবার। আপনি নিজেও একসময় গান করতেন। সিনেমায়ও গান করেছেন আপনি। আপনার সংগীতজীবনের এই পর্বটি সম্পর্কে আমাদের কিছু বলুন।




কাজী আনোয়ার হোসেন: শিক্ষা ও সংস্কৃতির চর্চা আমাদের পরিবারের মজ্জাগত। বাবা শিক্ষক ছিলেন, আমার বেশির ভাগ বোনই শিক্ষকতাকেই পেশা হিসেবে নিয়েছেন। সেই সঙ্গে চলেছে গানবাজনার চর্চা। বোনেরা গেয়েছেন রবীন্দ্রসংগীত; আমার বাবা, সেজ কাকা আর ছোট ভাই কাজী মাহবুব হোসেন বাজিয়েছেন সেতার।




প্রশ্ন: গানের ক্ষেত্রেও দেখা গেল, পরিবারের অন্যদের চেয়ে ভিন্নপথে হাঁটলেন আপনি। রবীন্দ্রসংগীত গাইলেন না। গাইলেন সিনেমার গান।




কাজী আনোয়ার হোসেন: হ্যাঁ, একটু ভিন্ন পথই আমার পছন্দ। রেডিও-টিভিতে আমি গেয়েছি আধুনিক, নজরুলগীতি ও পল্লিগীতি; সিনেমার প্লেব্যাকে গেয়েছি বাংলা ও উর্দু গান।




প্রশ্ন: সংগীতজীবন থেকে সরে গেলেন কেন?




কাজী আনোয়ার হোসেন: ১৯৫৮ থেকে ১৯৬৮ সাল—১০টা বছর তো গান গাইলাম, আর কত? তা ছাড়া, তত দিনে লেখালেখি ও প্রকাশনা ব্যবসাকে পেশা হিসেবে নিয়ে ফেলেছি—দুটোই পূর্ণাঙ্গ চাকরির মতো। একজীবনে সবকিছু তো আর হয় না।




প্রশ্ন: সিরিয়াস বনাম পপুলার কালচার—বাংলা দেশের বাস্তবতায় বিষয়টিকে আপনি কীভাবে দেখেন?




কাজী আনোয়ার হোসেন: আমি এ নিয়ে তেমন একটা ভাবনার সুযোগ বা অবকাশ পাইনি। আমার যা ভালো লাগে তা-ই পড়ি। যা ইচ্ছে করে তা-ই করি। আমার মনে হয়, এই দুই ধারা মোটেই সাংঘর্ষিক নয়, সব রকম কালচারেরই প্রয়োজন আছে।




প্রশ্ন: আপনার পরিবারে বরাবর ছিল সিরিয়াস সাহিত্যের চর্চা। আপনি গেলেন পপুলার সাহিত্যের দিকে। সিরিয়াস বনাম পপুলার কালচার পরিবারের মধ্যে কি এই বিরোধের মুখে পড়তে হয়েছিল?




কাজী আনোয়ার হোসেন: না, কখনোই না। আমার বাবা কাজী মোতাহার হোসেন প্রবন্ধ রচনা করতেন, বোন সন্​জীদা খাতুন আত্মজীবনীমূলক সরস লেখার পাশাপাশি কঠোর ভাষায় পাঠ্যপুস্তক ধাঁচের বইও লিখেছেন, বড় বোন যোবায়দা মির্যা আত্মজীবনীর মতো করে লিখেছেন সেই যে আমার নানা রঙের দিনগুলি। আমার ভাই আর আমি লিখেছি রহস্য-রোমাঞ্চের বই। এ নিয়ে কারও বিরোধিতার মুখে পড়তে হয়নি আমাদের। বাবা তো রীতিমতো উৎসাহ দিয়েছেন। সন্​জীদা খাতুনও আমার প্রথম রচনা কুয়াশা ১ ও ২-এর পাণ্ডুলিপি পড়ে যথেষ্ট উৎসাহ দিয়েছেন।




প্রশ্ন: বাংলাদেশে থ্রিলার সাহিত্যের ভবিষ্যৎ কী?




কাজী আনোয়ার হোসেন: সব মিলিয়ে শিল্প-সংস্কৃতির ভবিষ্যৎ খুব ভালো—এমনটি বলতে পারছি না, দুঃখিত। শুধু থ্রিলার সাহিত্য কেন, এ দেশের শিল্প-সাহিত্য-সংস্কৃতি চর্চা, নাচ-গান-বাজনা-সিনেমা-ছবি-ভাস্কর্য, অর্থাৎ যা কিছু সুন্দর, সব ধরনের শিল্পসৃষ্টির ধারা ক্ষীণ থেকে ক্ষীণতর হয়ে আসছে ক্রমে। কিসের করাল গ্রাস গিলে খাচ্ছে আমাদের সৌন্দর্যবোধ, সেটা বাঙালিকে বুঝতে হবে। আমি তো চলেই যাব, যাঁরা এখানে থাকবেন তাঁদের সতর্ক হওয়ার কিন্তু এখনই সময়।




প্রশ্ন: আপনার এপিটাফে কী লেখা দেখতে চান?




কাজী আনোয়ার হোসেন: কিছু না। লাশটা ঢাকা মেডিকেল কলেজকে দিয়ে যেতে চাই। নিয়মকানুন জানার চেষ্টা করছি।


</p><li><a href='https://www.prothomalo.com/art-and-literature/article/1573180/%E0%A7%A8%E0%A7%A6%E0%A7%A7%E0%A7%AF-%E0%A6%B8%E0%A6%BE%E0%A6%B2%E0%A7%87-%E0%A6%AA%E0%A6%BE%E0%A6%A0%E0%A6%95%E0%A6%AA%E0%A7%8D%E0%A6%B0%E0%A6%BF%E0%A7%9F-%E0%A6%B9%E0%A6%AC%E0%A7%87-%E0%A6%AF%E0%A7%87-%E0%A6%9B%E0%A7%9F%E0%A6%9F%E0%A6%BF-%E0%A6%89%E0%A6%AA%E0%A6%A8%E0%A7%8D%E0%A6%AF%E0%A6%BE%E0%A6%B8' target='_blank' >২০১৯ সালে পাঠকপ্রিয় হবে যে ছয়টি উপন্যাস</a><br><p>[
প্রতিবছরের মতো ২০১৯ সালেও বিশ্বজুড়ে প্রকাশিত হবে রাশি রাশি বই। এর মধ্য থেকে এই ছয়টি উপন্যাস সাড়া ফেলেছে প্রকাশের আগেই।
দ্য টেস্টামেন্টস
কানাডার...
]</p><br>
<img src=""><p>

প্রতিবছরের মতো ২০১৯ সালেও বিশ্বজুড়ে প্রকাশিত হবে রাশি রাশি বই। এর মধ্য থেকে এই ছয়টি উপন্যাস সাড়া ফেলেছে প্রকাশের আগেই।




দ্য টেস্টামেন্টস




কানাডার স্বনামখ্যাত সাহিত্যিক মার্গারেট অ্যাটউডের ১৯৮৫ সালে প্রকাশিত উপন্যাস দ্য হ্যান্ডমেইডস টেল-এর পাঠক জানেন যে উপন্যাসটির শেষ দৃশ্য অমীমাসিংত। ‘ডিসটোপিয়ান’ ধাঁচের এ গল্পের শেষে কেন্দ্রীয় চরিত্র অফরেড একটি ভ্যানে উঠে বসে। সেটা তাকে মুক্তির দিকে নিয়ে যেতে পারে অথবা মৃত্যুর দিকেও। কিন্তু নিশ্চিত করে শেষ দৃশ্যে কিছু বলা নেই। অ্যাটউডের কল্পনায় গড়া সেই জগৎ নিয়ে পাঠকদের আজও অনেক জিজ্ঞাসা। ত্রিশ বছরের বেশি সময় পেরিয়ে যাওয়ার পর অ্যাটউড বইটির সিক্যুয়েল লিখেছেন, যার নাম দ্য টেস্টামেন্টস। ২০১৯ সালের সেপ্টেম্বরে প্রকাশিত হবে এই বই।




দ্য ফলকনার




২০১৯ সালে প্রকাশিতব্য যুক্তরাষ্ট্রের ডানা জ্যাপনিকের প্রথম উপন্যাস দ্য ফলকনারকে তুলনা করা হচ্ছে জে ডি স্যালিনজারের বিখ্যাত উপন্যাস ক্যাচার ইন দ্যা রাইয়ের সঙ্গে। সতেরো বছরের লুসি অ্যাডলারের জীবন–জগৎ ও তার দেখাকে নিয়ে গড়ে উঠেছে উপন্যাসটির গল্প। ১৯৯৩ সালে নিউইয়র্কে বসবাসরত এই তরুণীর মধ্য দিয়ে সমসাময়িক প্রজন্মের আশা, আকাঙ্ক্ষা, হতাশা মূর্ত হয়ে উঠেছে বইটিতে।




ব্ল্যাক লেপার্ড, রেড উলফ




২০১৫ সালের ম্যানবুকারজয়ী উপন্যাস আ ব্রিফ হিস্ট্রি অব সেভেন কিলিংস-এর রচয়িতা জ্যামাইকার মার্লন জেমসের নতুন বই ব্ল্যাক লেপার্ড, রেড উলফ প্রকাশিত হবে আসন্ন ফেব্রুয়ারিতে। আফ্রিকায় অপহৃত এক বালককে অনুসন্ধান নিয়ে এর কাহিনি।




মূল চরিত্রের নাম ট্র্যাকার, যাকে একজন দাস ব্যাবসায়ী নিযুক্ত করেছে বালকটিতে খুঁজতে। কিন্তু বালকটির পরিচয়সহ আরও নানা বিষয় ট্র্যাকারের কাছে রহস্যাবৃত। আফ্রিকার সমৃদ্ধ সংস্কৃতির পরতে পরতে নিয়ে যাওয়া তার অনুসন্ধান পাঠককেও রোমাঞ্চের মুখোমুখি করবে।




মেশিনস লাইক মি




বুকারজয়ী আমেরিকান ঔপন্যাসিক ইয়ান ম্যাকইউয়ানের মেশিনস লাইক মি প্রকাশিত হবে এপ্রিল মাসে। নতুন এই বিজ্ঞান কল্পকাহিনিতে একজন যন্ত্রমানব ও ত্রিভুজ প্রেমের ঘটনার মধ্য দিয়ে কিছু চিরাচরিত মৌলিক প্রশ্ন আলোচিত হয়েছে। কোন বৈশিষ্ট্যের জন্য আমরা মানুষ, কিংবা মানুষেরৃই তৈরি যন্ত্র আদৌ কি তার হৃদয়কে বুঝতে সক্ষম—এসব জিজ্ঞাসার কিছুটা হদিস এর মধ্য দিয়ে দিতে চেষ্টা করেছেন ঔপন্যাসিক।




দ্য পরপস




এ বছরের মে মাসে প্রকাশিত হবে ইংরেজ সাহিত্যিক মার্ক হ্যাডনের দ্য পরপস। টায়ারের রাজপুত্র পেরিক্লিসের মহাকাব্যিক কাহিনির ছায়া রয়েছে উপন্যাসটিতে। পরপস একটি জাহাজের নাম। পৌরাণিক সময়ের অনুরণন পাওয়া যাবে উপন্যাসের চরিত্র অ্যাঞ্জেলিকের পরিক্রমায়, যার মা বিমান দুর্ঘটনায় নিহত হয়েছে এবং বাবা তাকে আগলে রেখে বড় করছে। কিন্তু এই আপাতসরল আখ্যানের ভেতরেই রয়েছে আরও অনেক জটিল হিসাব–নিকাশ।




ফ্রাঙ্কিসটাইন




২০১৯ সালের আরেকটি আলোচিত উপন্যাস ফ্রাঙ্কিসটাইন। মেরি শেলির বিখ্যাত বিজ্ঞান কল্পকাহিনি ফ্রাঙ্কেনস্টাইনকেই পুনরায় যাপনের একটি প্রচেষ্টা এই উপন্যাস। লিখেছেন ইংরেজ সাহিত্যিক জেনেট উইনটারসন।




 




দ্য গার্ডিয়ানের দৃষ্টিতে ২০১৮–এর সেরা ছয় উপন্যাস




১. ইংরেজ ঔপন্যাসিক প্যাট বার্কারের দ্য সাইলেন্স অব দ্য গার্লস




২. উত্তর আয়ারল্যান্ডের সাহিত্যিক অ্যানা বার্নসের মিল্কম্যান




৩. ইংরেজ সাহিত্যিক সারাহ পেরির মেলমথ




৪. পাকিস্তানি বংশোদ্ভূত ব্রিটিশ লেখক মোহাম্মদ হানিফের রেড বার্ডস




৫. যুক্তরাষ্ট্রের ঔপন্যাসিক টমি অরেঞ্জের রচনা দেয়ার দেয়ার




৬. যুক্তরাষ্ট্রের ঔপন্যাসিক ক্যাটরিওনা ওয়ার্ডের লিটল ইভ




 




সূত্র: দ্য গার্ডিয়ান, বিবিসি, ফোর্বস ও গুডরিডস




গ্রন্থনা: নুসরৎ নওরিন


</p><li><a href='https://www.prothomalo.com/art-and-literature/article/1573179/%E0%A6%A6%E0%A7%81%E0%A6%87-%E0%A6%95%E0%A6%AC%E0%A6%BF%E0%A6%B0-%E0%A6%A6%E0%A7%81%E0%A6%87-%E0%A6%B6%E0%A6%B9%E0%A6%B0' target='_blank' >দুই কবির দুই শহর</a><br><p>[
সম্প্রতিক কালে পিয়াস মজিদের সম্পাদনায় দুটি চমৎকার বই বেরিয়েছে প্রথমা প্রকাশন...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/05a5022ea87791594564c4c0f8033eb4-5c2f1eb240ed3.jpg?jadewits_media_id=1407211"><p>

সম্প্রতিক কালে পিয়াস মজিদের সম্পাদনায় দুটি চমৎকার বই বেরিয়েছে প্রথমা প্রকাশন থেকে। একটি শামসুর রাহমানের আমার ঢাকা, অন্যটি বেলাল চৌধুরীর আমার কলকাতা। বই দুটি বাইরে থেকে দেখতে অনেকটা বড় স্মার্টফোনের মতন—সুমুদ্রিত, পরিপাটি এবং বলা ভালো, দুটি বইয়েরই নান্দনিক প্রচ্ছদ এঁকেছেন শিল্পী রফিকুন নবী।




প্রথমটি—আমার ঢাকা বইয়ে স্থান পেয়েছে কবি শামসুর রাহমানের ঢাকা-আসক্তি নিয়ে কিছু সুসংগৃহীত নিবন্ধ ও কবিতা। আর দ্বিতীয়টি—আমার কলকাতা শিরোনামের বইয়ে রয়েছে আমাদেরই আরেক ‘বোহেমিয়ান’ কবি বেলাল চৌধুরীর কলকাতা-প্রেমের গদ্য ও কবিতার সংগ্রহ।




প্রথমটি পড়লে মনে হবে ঢাকা শহর না থাকলে শামসুর রাহমানের কবি-জন্ম হতো না, ঢাকা শহরের মাটি থেকেই তিনি গড়ে উঠেছেন ধীরে ধীরে। আর দ্বিতীয়টিতে বেলাল চৌধুরী দিশেহারা যৌবনে অনেকটা ভাগ্যান্বেষণে ভিন্ন রাষ্ট্রের এক শহরে গিয়ে তাঁর পুরো প্রেম উগরে দিচ্ছেন। রাষ্ট্র ভিন্ন হলেও শহর কলকাতা তো বাংলা ভাষার নাড়ির সঙ্গে যুক্ত।




ঢাকা শামসুর রাহমানের জন্য ‘ভালোবাসার শহর। এ শহর ছেড়ে পৃথিবীর অন্য কোনো শহরে বেশি দিন থাকতে পারব না।’ আমার ঢাকার ‘আমার জন্মশহর, স্মৃতির শহর’ নিবন্ধে রাহমান যেমন জানাচ্ছেন: ‘পুরানো ঢাকায় আমি পুরানো ইতিহাসের নিশ্বাস ও দীর্ঘশ্বাস শুনতে পাই।’ এই বইয়ের পনেরোটি নিবন্ধের মধ্যে পাওয়া যাবে কবির গড়ে ওঠার একটা ধারাবাহিক চিত্র। তিনি এই শহরেই মানুষ হয়েছেন বলে আমরা তাতে পাই নগুরে বৈদগ্ধ, ইট–সুরকির গন্ধ, পাই ‘বিউটি বোর্ডিং’-এর কথা, পাই ‘শরৎ চক্কোত্তি রোডে, মাহুতটুলীর খোলা ছাদে’ চলে যাওয়ার আহ্বান (‘দুঃসময়ে মুখোমুখি’)। চক্রবর্তীর প্রাকৃত-তদ্ভব ‘চক্কোত্তি’র ব্যবহার মনে রাখার মতো। আর ‘বিউটি বোর্ডিং’ জানাচ্ছে ‘চায়ের পেয়ালা সামনে রেখে/উঠতাম মেতে/পাউন্ড, স্পেংলার, টোয়েনবি, মার্ক্স, উত্তর-রৈবিক/কবিতার দ্বীপপুঞ্জ নিয়ে প্রত্যাগত/নাবিকের ধরনে।’ এ রকম কাব্যিক বর্ণনায় সুধীন্দ্রনাথ দত্তের ‘সংবর্তে’র কথা মনে পড়বে কারও কারও।




বেলাল চৌধুরীর কলকাতা-প্রেম বাংলা সাহিত্যের একটা অভূতপূর্ব ঘটনা। নানান কারণে দাউদ হায়দার বা তসলিমা নাসরীনের মতো যাঁরা দেশ ছেড়ে বিদেশবিভুঁইয়ে গেছেন, বেলাল চৌধুরী তাঁদের থেকে ভিন্ন। পঁচিশ বছর বয়সে জাপানি মাছ ধরার ট্রলারে কাজ নিয়ে পকেটে কাঁচা টাকা ভরে কলকাতায় নামেন তিনি। আর এক যুগ সেখানকার নগরজীবনের সঙ্গে, বিশেষ করে কবিকুলের সঙ্গে দারুণভাবে মিশে যান। বেলাল প্রসঙ্গে কলকাতার কবি কবিতা সিংহ বলেছেন, তাঁর জন্য ‘আমাদের সকলের ঘরেই চাল মাপা থাকত’। আর সুনীল গঙ্গোপাধ্যায় বেলালকে ঠাউরিয়েছিলেন ‘ছদ্মবেশী রাজকুমার’ বলে।




আমার কলকাতা গ্রন্থে স্থান পেয়েছে ছয়টি নিবন্ধ আর সাতটি কবিতা। এর প্রথমটি ‘আমার কলকাতা’। তবে এ বইয়ের সবচেয়ে বড় লেখাটি ‘কলকাতার দিনরাত্রি’; আছে ‘কফি হাউস: চন্দ্রাহত এক রাতে’। তা ছাড়া কলকাতায় যেহেতু বেলাল চৌধুরী পুরো ১৯৭১ সাল কাটিয়েছেন, তাই ‘কলকাতায় একাত্তর’ তো প্রাসঙ্গিকভাবেই থাকবে।




‘কলকাতাকে’ কবিতায় বেলাল লিখেছেন: ‘প্রাচীন আর্য কিংবা দ্রাবিড় সভ্যতার দান নও/ফিরিঙ্গি বণিকের উদগ্র লালসায় লালিত তুমি/লাস্যময়ী নটীর মতো ডাগর হয়েছ দিনে দিনে/তুমি আমার বিনাশ ও বেদনা তুমি আমার ব্যক্তিগত সুখ-দুঃখ—/তুমি আমার উত্থান-পতনের স্বর্গনরক’।




আমার ঢাকা ও আমার কলকাতার সুলিখিত ভূমিকাতেই পাওয়া যাবে বই দুটির সারবত্তা। দুই কবির কেউই ঢাকা কিংবা কলকাতা নিয়ে এ ধরনের বই লিখবেন, এটা ভাবা যায়নি। তবে দুজনই বিভিন্নভাবে এবং নানা সময়ে, ঢাকা ও কলকাতা সম্পর্কে তাঁদের হৃদয়ের ভাব ও ভাবনা প্রকাশ করে গেছেন। একজন ঢাকায়, বিশেষ করে পুরানো ঢাকায়, ‘ইতিহাসের দীর্ঘশ্বাস’ শুনতে পান, অন্যজনের কাছে কলকাতা তাঁর ‘বিনাশ ও বেদনা’, ‘ব্যক্তিগত সুখ-দুঃখ’। সম্পাদক পিয়াস মজিদ দুজনের বিস্তৃত সাহিত্য থেকে সেসব সামগ্রী উদ্ধার করে দুটি বইয়ের আকৃতি দিয়ে একটা বিরাট দায়িত্ব সমাপন করলেন। আর প্রথমা প্রকাশনকেও ধন্যবাদ জানাতে হবে এ ধরনের উদ্যোগ গ্রহণ করে তা সুপাঠ্য হিসেবে পাঠকের কাছে উপস্থাপনের জন্য। এ–জাতীয় প্রকাশনা এ জন্যই প্রয়োজনীয় যে ভবিষ্যতের কোনো একদিন যদি বাংলাভাষীদের অসমাপ্ত রেনেসাঁ পরিপূর্ণতা পায়, তখন ঢাকা ও কলকাতাই তার প্রধান ঐতিহাসিক কেন্দ্র হিসেবে সমাদৃত হবে।




আমার ঢাকা




শামসুর রাহমান




প্রচ্ছদ: রফিকুন নবী, প্রকাশক: প্রথমা প্রকাশন, ঢাকা, প্রকাশকাল: নভেম্বর ২০১৮, ১৩৬ পৃষ্ঠা, দাম: ২৮০ টাকা।




 




আমার কলকাতা




বেলাল চৌধুরী




প্রচ্ছদ: রফিকুন নবী, প্রকাশক: প্রথমা প্রকাশন, ঢাকা, প্রকাশকাল: নভেম্বর ২০১৮, ১৪৫ পৃষ্ঠা, দাম: ২৮০ টাকা।


</p><li><a href='https://www.prothomalo.com/art-and-literature/article/1573178/%E0%A6%A0%E0%A6%BF%E0%A6%95-%E0%A6%A6%E0%A7%81%E0%A6%AA%E0%A7%81%E0%A6%B0%E0%A6%AC%E0%A7%87%E0%A6%B2%E0%A6%BE' target='_blank' >ঠিক দুপুরবেলা</a><br><p>[
গোরস্থানে বসে ভেজি বার্গার খাইতেছি। আচ্ছা, আমি তো সেমেটারি বলতে পারতাম অথবা...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/7b1ccb4781508616d01e8e2a8fea5cba-5c2f10d643199.jpg?jadewits_media_id=1407208"><p>

গোরস্থানে বসে ভেজি বার্গার খাইতেছি। আচ্ছা, আমি তো সেমেটারি বলতে পারতাম অথবা কবরস্থান...গোরস্থান কেন বললাম? এর মধ্যে একটা গা ছমছম করা ভয় ভয়–টাইপ ভাব আছে, না? এই জায়গাটা অন্য রকম। বহু আগে এই এলাকার কবরস্থান ছিল এইখানে, ছড়ানো–ছিটানো কবরগুলি আছে। মাঝে মাঝে গাছ, দুই–একটা বেঞ্চ। এই অক্টোবরের শুরুতে মেলবোর্ন শীত থেকে ঝাড়া দিয়ে উঠতে শুরু করছে, অফিশিয়ালি যদিও বসন্ত শুরু হয় সেপ্টেম্বর মাসে। গাছগুলিতে নতুন পাতা, এলোমেলোভাবে মৌসুমি ফুলের বীজ ছিটানো হইছিল, এখন রং–বেরঙের ফুল ফুটে আছে শেওলা ধরা প্রাচীন কবরগুলিকে ঘিরে, দেখলেই ফররুখ আহমদের কবিতার লাইন মনে পড়ে ‘কাফনের পাশ দিয়ে বেজে চলে দৃঢ় পাখোয়াজ...’।




রাস্তার কাছাকাছি ঠিক ঢোকার মুখে বাচ্চাদের পার্কমতন, বিকালের দিকে আসে ওরা। দুপুরবেলায় কেউ আসে না। এটা বলতেছি গত তিন সপ্তাহের অভিজ্ঞতা থেকে। চাকরিটা ছাড়ার পরে বাসার কাউকেই বলি নাই, হুদাই অনেকগুলি কথা বলতে হবে, ভাল্লাগে না। তাই রোজ রোজ ঠিকঠাক তৈরি হয়ে বাসা থেকে বের হই। উল্টাপাল্টা চক্কর দিতে থাকি। কিন্তু দুপুরবেলায় আমার বর্তমান স্থায়ী ঠিকানা এইখানে। হাংরি জ্যাকস থেকে একটা ভেজি বার্গার আর এক কাপ কফি নিয়ে এইখানে এসে বসি, গাছের কচি সবুজ পাতার ফোকর থেকে দুপুরের রোদ ছেঁকে আসে আর কবরের চিড় ধরা সিমেন্টের ওপরে গড়াগড়ি খায়, পাতার ছায়া পড়ে, ঘাসের ওপর দিয়ে বাতাস সরতে থাকে, পাখিরা ঘোরেফেরে, ওড়ে, দোল খায়। এই সবই ভালো লাগে। মাটির ওপরের মানুষ থেকে মাটির নিচের মানুষেরা অনেক আরামদায়ক।




বোঝা বয়ে তিন মণ ওজনের একটা বই নিয়ে আসছি যদিও, কিছুই পড়ি নাই। ঘাসের ওপরে বই, তার ওপরে কফির টেক অ্যাওয়ে কাপ। টুং টাং করে মেসেজ আসতেছে ফেসবুক মেসেঞ্জারে। আমার অল্প পুরান প্রেমিক বেড়াতে গেছে অতি পুরান প্রেমিকের বাড়িতে—নিউইয়র্ক থেকে নিউ জার্সি। এরা দুইজনেই কবি। অতি পুরান এত দিনে বিয়ে করে সংসারি এবং এক বাচ্চার বাপ। অল্প পুরানও সেই পথে পা বাড়াইছে, আংটিবদল হয়ে গেছে। দেখলাম আমার প্রেমের এই একটা আছর আছে। প্রেম ছোটার সাথে সাথেই এরা একনিশ্বাসে বিয়ে করে ফেলে। আমি তাই নিজের পরিচয় দিতে পারি সমাজসেবী হিসেবে। যাদেরই বিবাহযোগ্য ছেলেরা বিয়ের বিষয়ে গাঁইগুঁই করতেছে, অথবা বিদ্রোহী হয়ে উঠতে চাইতেছে, তাদের আমার হাতে ছেড়ে দিলেই ঠিক করে দেব একদম।




অল্প পুরানের সাথে আমার যোগাযোগ মোটামুটি অব্যাহত, অবশ্য ফর্ম বদলাইছে। এখন বেশির ভাগ সময় তার বিয়ে নিয়ে আলাপ হয়, ফিঁয়াসের ছবি দেখি, বিবাহিত জীবন সম্পর্কে অভয় দিই; যেহেতু সে জীবনও আমি কাটাইছি কয়েক বছর। অতি পুরানের সাথে সরাসরি কথা না হইলেও একে অপরের ফেসবুক পোস্টে মাঝে মাঝে লাইক দিই।




অল্প পুরান লিখছে, অতি পুরান ঘরে ঢুকল।




লিখলাম, ওরে একটা চুমা দাও।




একটা হাসিমুখের ইমো দিলাম, আসলে হাসলাম না। ফোনটা নামায়ে রাখলাম, এর সাথে ঘণ্টার পর ঘণ্টা কেমনে কথা বলতাম? এখন তো নাম দেখলেই হাই আসে! কফির কাপ থেকে ধোঁয়া উঠতেছে। সাধারণত হাংরি জ্যাকসের কফি হয় কুসুম গরম। আমি অর্ডার দেওয়ার সময় বলি এক্সট্রা হট দিতে, সেটাও অনেকেই পারে না। কফিতে চুমুক দিলাম, খুবই ভালো বানাইছে। তারপরে মুখের সামনে কাপ নিয়ে দেখলাম ধোঁয়ার আড়ালে দুনিয়া কেমন কাঁপতে থাকে, যেন তরল, বাষ্প হয়ে মিলাইতে চাইতেছে।




হঠাৎ দেখি একটু দূরে, চার–পাঁচটা কবরের ওই পাশে ঝোপের আড়াল থেকে একটা অবয়ব নড়তে নড়তে বড় হইতেছে, তখনো কফির ধোঁয়ার আড়াল থেকে দেখতেছিলাম বলে মনে হচ্ছিল চেরাগের দৈত্য বের হয়ে নিজের সাথেই ডিবেট করতেছে যে রূপ বদলায়ে কঠিন হবে, নাকি বায়বীয়ই থাকবে। কাপ নামায়ে খেয়াল করলাম একজন হেঁটে আসতেছে, মাঝে মাঝেই লম্বা গাছের আড়ালে চলে যাইতেছে, সূর্যের দিক থেকে আসতেছিল বলে চেহারা স্পষ্ট হচ্ছিল না। আরেকটু কাছে আসলে বুঝলাম গায়ের চামড়া বাদামি, তবে পোশাক রীতিমতো পশ্চিমা ফর্মাল অ্যাটায়ার—সাদা শার্ট আর কালো রঙের থ্রিপিস স্যুট, একটা বো টাইও আছে। এত সেজেগুজে এই দুপুরবেলায় কই থেকে আসতেছে সে? এ রকম কাপড় তো লোকে বিয়েতে পরে, নয়তো ফিউনেরালে। কাছেই অবশ্য একটা চার্চ আছে। তার চলাফেরায় একটা হারায়ে যাওয়া ভাব। একটু দুলে দুলে আলতো হাঁটতেছে, যেন সে একটা পাখি, যেন মাত্র হাঁটতে শিখছে।




হাঁটার ভঙ্গিতে জামিকে মনে পড়ল। একবার, তখনো তার সাথে প্রেম হয় নাই। ওর লেটেস্ট প্রেমিকার সাথে বেড়াতে গেছিল। গাড়ির ভেতরে সিগারেট ধরাইছে, প্রেমিকা তাকে আলটিমেটাম দিল, ‘আমি, না সিগারেট?’, জামি যথারীতি জবাব দিল, ‘সিগারেট।’ তত দিনে ওর এই সব কীর্তিকলাপে মেয়েটা যথেষ্টই অতিষ্ঠ। ওরে গাড়ি থেকে নামায়ে দিল সেই জিলংয়ের কাছে। শহর থেকে গাড়িতে এক ঘণ্টার রাস্তা, আমাদের বাসা থেকে দেড় ঘণ্টা। শীতের রাত্রি আর ততক্ষণে পাবলিক ট্রান্সপোর্ট বন্ধ হয়ে গেছে। জামি এদিক–সেদিক কয়েক ঘণ্টা চক্কর দিয়েও বের হওয়ার পথ না পেয়ে রাত দুইটার দিকে ফোন করে বলে, ‘জেবা, আমি তো হারায়ে গেছি, আমার বাসা কোথায়?’ তখন ওরেই ঠিকমতন চিনি না, ওর বাসা চিনব কেমনে?




অথচ মাত্র ঘুম ভেঙে ওর কণ্ঠস্বর শুনেই মনে মনে দেখতেছিলাম ও সেই পড়ে যাওয়ার ভঙ্গিতে হাঁটতে হাঁটতে হয়রান হয়ে রাস্তার মাঝখানে বসে পড়তেছে। ড্রাইভার হিসেবে আমি বেশ খারাপ, কোনোমতে চোখেমুখে পানি ছিটায়ে বের হলাম তারে উদ্ধার করতে। তখন তো আর জিপিএস ছিল না, আমি ম্যাপও দেখতে জানতাম না। এক শবার হারায়ে যখন ওরে খুঁজে পেলাম, তখন প্রায় ভোর, মহা আরামে একটা বাসস্টপের বেঞ্চে শুয়ে ঘুমাচ্ছিল। ডাক দিতেই চরম বিরক্ত মুখে চোখমুখ কুঁচকায়ে বলল, ‘ব্যাক্কল নাকি তুই? কাঁচা ঘুম থেকে এমনে উঠাইতে হয়? যাহ্​ চা নিয়া আয়!’ আমি টাশকি খেয়ে কতক্ষণ ওর দিকে তাকায়ে থেকে যখন সত্যিই চায়ের খোঁজ করতে রওনা দিছি, সে হাসতে হাসতে আমার হাত ধরে টেনে পাশে বসায়ে এক হাতে বেড় দিয়ে জড়ায়ে ধরল। মনে হচ্ছিল ওর কাঁধ আর গলার মাঝের খালি জায়গাটুকুতে আমার মাথাটা জিগ-স পাজলের মতন ক্লিক করে বসে গেছে। আমার পিঠে আলতো হাত বোলাচ্ছিল আর কপালে ওর খোঁচা খোঁচা দাড়ির ঘষা লেগে একটা গা শিরশির ভাব। শীতের সকালের শিশির আর ধুলা মেশানো অদ্ভুত একটা গন্ধ থাকে, যেন বহু আগের কোনো সময় বয়ে নিয়ে আসতেছে, সেই সাথে ওর গায়ের গন্ধ মিলে বেহুঁশ–বেহুঁশ লাগতেছিল। আত্মা কাঁপতেছিল আর তা সারা শরীরে ছড়ায়ে যাচ্ছিল...। মনে মনে ভাবলাম, এরে আমি সারা জীবন দেখেশুনে রাখব, হাঁটার সময় ধরে রাখব। অনেক পরে বুঝতে পারছি, আমার ভাবনাগুলি আমারই ছিল, যার যার হাঁটা সে নিজেই হাঁটে।




এতক্ষণে আমার একদম সামনে এসে দাঁড়াইছে লোকটা। দেখলাম ওয়েস্ট কোটে চেইন লাগানো একটা পকেটঘড়ি। এ রকম ঘড়ি শুধু সাদা–কালো ইংরেজি সিনেমায় দেখেছি। খুব বিনীত ভঙ্গিতে একদম পুরোনো দিনের ইংলিশে বলল, ‘আমি কি কিছুক্ষণ আপনার পাশে বসে আপনার সঙ্গলাভের আনন্দ পেতে পারি।’ আমি হেসে দিয়ে বললাম, ‘পেতে পারেন।’ বসতে বসতে তার নজর গেল আমার পাশে রাখা বইয়ের মলাটে, স্পষ্ট বাংলায় পড়ল মধ্যরাতের অশ্বারোহী। একটু চমকায়ে তাকাইলাম, ‘আপনি বাঙালি নাকি?’




‘হা হা, অর্ধেক, আমার মা ছিলেন কলকাতার আর বাবা পাঞ্জাবের। আমি বড় হইছি অমৃতসরে।’




একটু কোনাকোনিভাবে আমার পাশে বসছে। খুব পরিচ্ছন্ন দেখতে, ঘাসে হাত বুলাইতে থাকা আঙুলগুলি লম্বা লম্বা, সুন্দরভাবে নখ কাটা, কোথাও ময়লা নাই। গায়ের সাদা শার্টটা এতটাই ধবধব করতেছে যে মনে হয় লন্ড্রি ডিটারজেন্টের বিজ্ঞাপন। বসছে যেন ভাসতেছে, যেন তারে ভেদ করেই ওইপাশের গাছগাছালি নজরে আসবে। তার কাছ থেকে ঘাস, ফুল আর শেওলা মেশানো অদ্ভুত জলজ একটা গন্ধ পাইতেছিলাম।




‘তোমার নাম কী?’ লোকটা জানতে চাইল বাংলায়। কাছ থেকে দেখে বুঝলাম যত কম বয়সী মনে হইছিল ততটা না, অন্তত পঁয়তাল্লিশের ওপরেই হবে। চুলও পাকতে শুরু করছে, সল্ট অ্যান্ড পেপার। সে আমারে তুমি বলাতে বেশ ভালো লাগল।




‘জেবুন্নেসা, সবাই জেবা ডাকে।’




‘বাহ্, বাহ্শাহজাদী জেবুন্নেসা! কে ছিল জানো তো?’




‘আওরঙ্গজেবের মেয়ে।’




‘হ্যাঁ, আরেকটা পরিচয়ও ছিল তাঁর—কবি ছিলেন, সুফিয়ানা কবিতা লিখতেন।’




‘তাই নাকি? আপনি কবিতা পড়েন?’




‘পড়তাম তো, জেবুন্নেসার কবিতাও পড়েছি।’




‘বলেন তো...’




‘তাহলে একটা ঘটনা দিয়ে শুরু করি, এটা সেই মিড ১৬০০–এর কথা। তখনকার পারস্যদেশে কবিরা মুখে মুখে শায়েরি লিখত। মাঝে মাঝে একজনের শুরু করা মিসরা বা লাইন আরেকজন শেষ করতেন...’




‘হ্যাঁ এই রকম শুনছিলাম, মসজিদে কবিতার লাইন লিখে রেখে আসত, না?’




‘রাইট, তো একটা এ রকম লাইন ঘুরতে ঘুরতে জেবুন্নেসার কাছে চলে এল—দোররে আবলাক কিসি কাম দিদা মওজুদ...’




‘মানে?’




‘আবলাক একরকমের মুক্তা, বলা হচ্ছে, এত সুন্দর আর কী আছে পৃথিবীতে...। জেবুন্নেসাও মনে মনে লাইনটা ঘুরিয়ে ফিরিয়ে দেখছেন—এ রকম ভাবতে ভাবতেই একবার স্নান শেষে আয়নার সামনে দাঁড়িয়ে চোখে সুরমা পরছিলেন, এক ফোঁটা পানি গড়িয়ে পড়ল গালে, আর তিনি পরের লাইন লিখলেন—মাগার আশেক বোতানে সুরমা আলুত...।’




‘সুরমা তো বুঝলাম...মাগার মানে কিন্তু...আর?’




‘সুরমা মেশানো প্রেমিকার চোখের পানি তার চেয়েও সুন্দর...’




‘হা হা, নিজেই নিজেরে দেখে মুগ্ধ? এইটা কি সত্যি ঘটনা?’




‘হতেই পারে। তাঁর পেন নেম ছিল মাখফি, মানে যে লুকানো থাকে। একবার তাঁর সাথে দেখা করার জন্য একদল কবি আসলেন সম্রাটের দরবারে। জেবুন্নেসা ছিলেন পর্দানশিন, তাঁদের সাথে দেখা না করে লিখে পাঠালেন, ‘দার সাকুনে মাখফি মানাম/ চুঁ বুঁয়ে গুল দার বুর্গে গুল/হার কে খাহি দিদারে মান/হার সাকুন দিদা মোরা/




জেব ও জিনাত বাস হামি নাম/নামে মান জেবুন্নেসাস্ত...।’




‘অর্থ বলেন।’




‘যেভাবে গোলাপের খুশবু লুকিয়ে থাকে ফুলের ভেতর, আমিও আমার কবিতার ভেতর আছি, যে আমায় দেখতে চায়, সে আমার কবিতা দেখুক। রূপ ও যৌবন মানেই আমি, আমার নাম জেবুন্নেসা!’




‘পুরাই তো দেখি আমার মতন কথাবার্তা।’




‘নামের কিছু ইম্প্যাক্ট তো থাকেই!’ হাসতে হাসতে বলল লোকটা। ততক্ষণে প্রায় বিকাল, আমি হাঁ করে দেখতেছিলাম তার চোখ কী সুন্দর ঝিকমিক করে, লম্বা চোখের পাপড়ি!




‘আপনার নাম কী?’




‘মহেন্দ্র, তবে এই দেশে লোকে আমার মিডল নেম ধরে ডাকত, কুমার।’




‘কই থাকেন আপনি?’




‘এখানেই তো।’




‘এত ড্রেসড আপ যে?’




‘হা হা, তোমার সাথে দেখা হবে জানতাম তো!’




‘বলছে! কী করেন আপনি এমনিতে?’




‘কিছুই না!’




‘বাহ, আমিও তো! হাত মিলান!’ সে একটু হেসে আমার হাত ধরল, ধরেই থাকল। কী ঠান্ডা আর নরম হাত, তার স্পর্শ শান্তির মতন আমার রক্তের ভেতরে মিশতেছিল।




‘আপনার বউ নাই?’




‘ছিল তো...অন্য আরেক জীবনে। অমৃতসরে ছিলাম তখন। তোমার কথা বলো।’




‘আমারও, সে অনেক অনেক দিন আগের কথা।’




‘তখন মানুষ কাঁচা মাংস খেত?’




‘না না, তার চেয়ে আরেকটু পরে, এই ধরেন জেবুন্নেসা মানে আমাকে তো আমার বাবা আওরঙ্গজেব বন্দী করে রাখছিলেন, না? তো আমি লুকায়ে লুকায়ে চলে আসলাম মেলবোর্ন...।’




‘তারপরে?’




‘মহা প্রেমে পড়লাম, বিয়ে করলাম...আমরা খুব গরিব ছিলাম, মানুষের ফেলে দেওয়া জিনিসপাতি নিয়ে এসে ঘরে তুলতাম। একটা টিভি ছিল এমন ঘোলা, ওইটাতে কিছুই ঠিকমতন বোঝা যাইত না। একবার জামির মামার বাসায় নরমাল টিভি দেখে পুরা তাজ্জব হয়ে গেছিলাম, আরে টিভি এমন হয়?’




‘১৬০০ সালে টিভি কোথায় পেলে?’




‘আহ্​ হা, নেভার লেট ট্রুথ গেট ইন দ্য ওয়ে অব অয়া গুড স্টোরি। আপনার বউয়ের কথা বলেন।’




‘তাকে ঠিকঠাক চেনার সুযোগই পাই নাই। ধরো সময়টা ছিল ১৯৩০–এর এদিক–সেদিক। তখনো ভারতে ইংরেজদের রাজত্ব। আমি মাত্র ডাক্তারি পাস করেছি, মহুয়া ছিল বাঙালি, আমার মায়ের বাচপানের বন্ধুর মেয়ে। তোমার মতোই দেখতে ছিল, এইরকম আহ্লাদি গোলগাল চেহারা, বড় বড় চোখ...সুন্দর হাসি...।’




‘আপনি বউয়ের কথা বলতেছেন না আমার সাথে ফ্লার্ট করতেছেন?’




‘এক ঢিলে দুই পাখি, হা হা! মহুয়াকে আমার খুব ভালো লাগত, তবে প্রেম বলতে যা বোঝায়, সে রকম কিছু ছিল না। তত দিনে আমার বাবা গত হয়েছেন। মায়ের উৎসাহে বিয়ে হলো। এক মাস অনেক রকম পারিবারিক আচার পালন করতে করতেই কাটল। এত লোকের মধ্যে নিজেরা কাছে আসার সুযোগই হচ্ছিল না।’




‘তারপর?’




‘একবার গেলাম মানালিতে, ওইখানে গুরুদুয়ারা আছে, সেখানে প্রার্থনার জন্য। সেই প্রথম আমাদের একসাথে কোথাও যাওয়া। তিনটা দিন স্বপ্নের মতন ছিল, সারা দিন ঘুরতাম, সারারাত প্রেম করতাম। মানালিতে শেষ দিনটা ভীষণ ঘোরাঘুরি করে দুজনেই ক্লান্ত হয়ে ঘরে ফিরে শুয়ে পড়লাম। মহুয়ার মাথা আমার কাঁধে, আমি ওর চুলে বিলি কাটছিলাম, ওর গায়ে লেবুর গন্ধের মতন একটা গন্ধে আমাকে আচ্ছন্ন করছিলাম। কখন ঘুমিয়ে পড়লাম, জানি না। সে–ই আমাদের একসাথে শেষ ঘুম...।’




‘মানে?’




‘মহুয়া আর উঠল না। ঘুমের ভেতর কখন চলে গেছে, আমি টের পাইনি, আমার ডাক্তারি বিদ্যা ওকে ধরে রাখতে পারল না...সেই সকালের প্রতিটা ঘটনা, প্রতিটা দৃশ্য এখনো আমি পরিষ্কার দেখতে পাই।




আমি তার মুখের দিকে তাকায়ে ছিলাম, কী রকম দুঃখী চেহারাটা, কিছুই বলতে পারলাম না আমি।’




‘বহু কষ্টে একটা গাড়ি জোগাড় করতে সারা দিন গেল। মানালি থেকে অমৃতসর বারো ঘণ্টার পথ গাড়ির পেছনের সিটে ওর মাথা কোলে নিয়ে আমি এসেছি। মনে হচ্ছিল ও ঘুমাচ্ছে আমার কোলে। চাঁদ ছিল, ওর মুখে আলো পড়ছিল...সব মনে আছে আমার।’




‘তারপরে?’




খুব অস্পষ্ট করে হাসল মহেন্দ্র, ‘এই তো, আমার মা বেঁচে ছিলেন আরও দশ বছর, আমিও তাঁর কাছে ছিলাম। তারপরে চলে আসলাম। তখন দ্বিতীয় বিশ্বযুদ্ধ চলছে, আমি ডাক্তার, আমাকে এদের দরকার ছিল।’




এতক্ষণে মনে পড়ল আমরা তো গল্প গল্প খেলতেছিলাম। সত্যি সত্যি এ রকম হয় নাকি?




‘শোনেন, বিকাল কিন্তু হয়ে যাইতেছে, এখন দলে দলে বাচ্চারা আসবে। চলেন উঠি। কালকে আসবেন?’




‘চেষ্টা করব, এই সব তো আমার হাতে না।’




‘আপনার ফোন নম্বরটা লিখে দেন এইখানে।’




বইটা আগায়ে দিলাম কলমসহ, সে–ও লিখল।




তারপরে আমার হাত ধরে টেনে তুলল। একসাথে হেঁটে কিছুদূর গিয়েই মনে পড়ল ফোনটা আনতে ভুলে গেছি। ‘একটু দাঁড়াবেন, ফোনটা আনি।’ মাথা ঝাঁকায়ে হাসল। আমি দৌড়ায়ে ফোন তুলে নিয়ে ফিরে দেখি কেউ নাই। আরে কই গেল? এদিক–ওদিক খুঁজলাম। বই খুলে নম্বর নিতে গিয়ে দেখি লেখা, ‘আমি ক্লান্ত প্রাণ এক...’। ওই দিক থেকে আসছিল না? হেঁটে গেলাম।




এইখানেও একটা কবর? এইটা তো দেখি নাই আগে! ঝোপঝাড়ে দূর থেকে দেখা যায় না। দেখি নামের ফলকে লেখা ‘এম কে সিং (১৮৯০—১৯৪৬)।




 


</p><li><a href='https://www.prothomalo.com/art-and-literature/article/1573175/%E0%A6%8F%E0%A6%87-%E0%A6%B8%E0%A6%AE%E0%A7%9F%E0%A7%87%E0%A6%B0-%E0%A6%95%E0%A6%AC%E0%A6%BF%E0%A6%A4%E0%A6%BE' target='_blank' >এই সময়ের কবিতা</a><br><p>[
নির্মলেন্দু গুণ
অনুভব
আবিষ্ট করে রাখে যে হৃদয়খানি
শান্তিতে কভু সে কাজ হয় না সাধা,
কিছুই আমার হয় না সহজে জানি;
 
নিয়ত শ্রমেই আমার নিয়তি বাঁধা।
 
অন্যেরা তবু মাতে উল্লাস নিয়ে
শান্তিতে কাজ সাঙ্গ হয়েছে ব’লে
মুক্ত করে সে...
]</p><br>
<img src=""><p>

নির্মলেন্দু গুণ




অনুভব




আবিষ্ট করে রাখে যে হৃদয়খানি




শান্তিতে কভু সে কাজ হয় না সাধা,




কিছুই আমার হয় না সহজে জানি;




 




নিয়ত শ্রমেই আমার নিয়তি বাঁধা।




 




অন্যেরা তবু মাতে উল্লাস নিয়ে




শান্তিতে কাজ সাঙ্গ হয়েছে ব’লে




মুক্ত করে সে নিজেকে বাহবা দিয়ে,




প্রার্থনা শেষে ধন্যবাদের ছলে।




 




আমি তো দ্বন্দ্বে জড়ানো অহর্নিশ,




উত্তেজনায়, স্বপ্ন অনিঃশেষে




জীবনের সাথে আমার হয় না মিশ




যায় না ইচ্ছা গড্ডলিকায় ভেসে।




 




স্বর্গকে ভাবি হৃদয়ভুক্ত হেন




বিশ্বকে আমি টানি আপনার মাঝে;




ভালোবাসা আর ঘৃণা দিয়ে চাই যেন




ভাগ্য আমাতে জ্বলুক দীপ্ত সাজে।




 




আমি চাই সব জয় করে নিতে, তাই




ঈশ্বরঢালা সকল আশিস দল,




সুপ্ত সকল জ্ঞান লভিতে চাই,




খুঁজে পেতে চাই সুর শিল্পের তল।




 




চিরতরে আমি চূর্ণ করেছি ধরা,




যেহেতু নিজের বিশ্ব পারিনি বানাতে,




মোর আহ্বান কখনো শোনেনি ওরা,




ব্যস্ত জাদুর মন্ত্রে বধির হানাতে।




 




মৃত ও বধির পালায় পলকে দূরে




অবজ্ঞা ছুড়ে আমাদের কৃতি দ’লে;




মোদের মতোই মোদের কর্ম পোড়ে—




বেপরোয়া ওরা ওদের পথেই চলে।




 




ওদের ভাগ্যে বখরা নিইনি তবু—




কখনো তেমন জোয়ার-ভাটায় ভেসে,




নিরর্থতায় ধাবিত হয়নি কভু,




ঘটাও যবে গিয়েছি মুচকি হেসে।




 




পতন ঘটেছে, ধ্বংস হয়েছে ঢের




পালাক্রমে কত কক্ষ দুর্গদ্বার;




শূন্যে মিলিয়ে যেতে না যেতেই ফের,




জন্ম নিয়েছে নবীন রাজ্য আর।




 




এমনি চলেছে বর্ষ বর্ষ ধরে,




শূন্য হইতে সর্বস্বের পানে,




দোলনা হইতে শববাহী খাট ’পরে,




শত উত্থান শত পতনের বানে।




 




আত্মাও তাই নিজের পথেই চলে




যতক্ষণ না সে সরাসরি পায় ক্ষয়,




ঈশ্বর আর মানব দম্ভ দ’লে




যদি না তাদের নির্মূল করা হয়।




 




তাহলে এসো না দুঃসাহসীর মতো




ছিঁড়ে ফেলি সেই ঈশ্বর আঁকা বৃত্ত,




ভাগ করে নিই সুখ ও দুঃখ যত




ভাগ্যমাপনী যেহেতু দোলায় মত্ত।




 




অতএব এসো ঝুঁকি নিই সমুদয়,




বিশ্রামহীন, বিরক্তিহীন চিতে;




নিরানন্দে নীরব বিষাদে নয়,




নয় কর্ম ও কামনার বিপরীতে।




আপন গহনে গুম হয়ে বসে নয়




দুখের জোয়ালে বশ্যতা মানা চুপে,




ইচ্ছা স্বপ্ন কর্ম সমুদয়




থেকে গেল বলে অসম্পূর্ণরূপে।




 




মহাদেব সাহা




জ্ঞানসূত্র




ওয়ান্স ইজ ফর এভার—হেগেল




[যাহা দেখিতেছ, তাহা পূর্বের দেখা ও শোনা বিষয়, অথবা পূর্বের দেখা ও শোনা বিষয়ের সদৃশ]




 




যাজ্ঞবল্ক্য দার্শনিক তত্ত্বে




কত জ্ঞান, কত আলো,




তারও পরে প্রশ্ন থেকে যায়, পরম মেলে না।




এই পরম




কোথায় মেলে, কেউ বলতে পারে না;




আমি তাই জিজ্ঞাসার দ্বার খুলে রাখি,




 




স্মৃতিতে যা আসে তা নতুন জ্ঞান




নয়, পুরাতন বিজ্ঞানেরই পুনরাবির্ভাব




এত তত্ত্ব, এত জ্ঞান, মন তবুও ভরে না;




যাজ্ঞবল্ক্য,




উদ্দালকের কাছে যাই,




কী বলেন সনৎকুমার?




আমি,




মীমাংসা জানি না, বলি জ্ঞান শ্রেষ্ঠ, তৃষ্ণা মেটে না।




 




কামরুজ্জামান কামু




বাইরে যাব




আমরি বাংলা ভাষা




তোমাকে পাওয়ার আশায়




আকাশে চিৎকারিব




আমাদের গানের গলা




গোঙানির ধ্বনির মতো




গড়ায়ে পড়ল হেসে




কে যেন ডাকল মা গো




আমি কি বাইরে যাব




সাদেকের রক্ত খাব




এ রকম নোনতা দিনে




জানালায় গড়গড়াব




খোদা অই পাশের ঘরে




মায়েদের বাচ্চা মরে




আমি মূক স্বামীর মতো




অসীমের অন্ধকারে




আমরি বাংলা ভাষা




ভাষাহীন ভূমণ্ডলে




আমাকে উপড়ে ফেলে




কেটে দে শিকড়-বাকড়




কবিতা লেখব না আর




 




মা, আমি বাইরে যাব




টোকন ঠাকুর




পাহাড়ি অনুচর ও আমাদের ভালোবাসা




মানুষ পাহাড়ে যায়, পাহাড় আসে না।




যে কথা অপ্রকাশিত, লেখাও হবে না, শুনবে না কেউ, সেই কথা কুড়িয়ে নিতে শীত আসে অঘ্রানের শেষে। কথার পালক নিয়ে চলে যায় শীত, পাহাড়ের দিকে। মানুষের গোপন কথা জমিয়ে পাহাড় দাঁড়িয়ে থাকে, অনড়। তার বহুদিন পর আমাদের হারানো নিশ্চুপ কথার কথা মনে পড়ে গেলে আমরা হইহই করতে করতে দল বেঁধে পাহাড়ে বেড়াতে যাই। আমরা পাহাড়ের দিকে তাকিয়ে থাকি, বুঝতে চেষ্টা করি, উপত্যকার কোন ভাঁজে আমাদের সেই কথা লুকিয়ে আছে, যা আমরা কাউকে বলিনি বলেই একদিন শীত এসে নিয়ে গেছে সংগোপন শ্বাসপ্রশ্বাস!




যাকে বলি বিহ্বলতা, নির্ঝর নৈকট্য কামনা, যাকে বলি ভালোবাসা, অন্তরঙ্গতা, তাকে আমরা হারিয়ে ফেলি একদিন। তারপর হারানোকে খুঁজে পেতে পাহাড়ে গিয়ে দেখি, পাহাড় রহস্য করছে, থমকে থাকা কুয়াশার সঙ্গে জমিয়ে গপ্পো করছে। পাহাড় ভ্রুক্ষেপই করছে না, কে আমরা, কোথা থেকে এসেছি, কী আমাদের চাওয়া, আমাদের কী হারানো গেছে?




আবারও শীত আসছে, পাহাড়ের অনুচর হয়ে। এবং পাহাড় আসবে না, হারানো কথার সন্ধানে আমাদেরই রহস্য-বাঁকের পাহাড়ে যেতে হবে।




 




মুয়িন পারভেজ




আকিরা কুরোসাওয়ার প্রতি




আজও দস্যু আসে পউষ মাসে, ফসল কাটার দিনে




ধানসবজি সবই যে নেয় ন্যায্যদামে কিনে




ওরা জোর করে না




 




ওরা জোর করে না, বেচাকেনা খুবই পরিপাটি




ওজনে নেই কারচুপি, ভাই, মানুষ ওরা খাঁটি




নেই ছলচাতুরী




 




নেই ছলচাতুরী, বাহাদুরি, কেবল নেশার ঘোরে




একটু গালিগালাজ বা কান ম’লে দেওয়া জোরে




তাই পলে পলে




 




তাই পলে পলে আজ সকলে ওদের আশায় ঘামে




নইলে ভালো কাপড়-খাবার জোটে না গেরামে




বলি আসল কথা




 




বলি আসল কথা, এমন প্রথা-দস্যুতা চায় চাষি




বউ-ঝিরাও ভালোবাসে দস্যুরাজের বাঁশি




তবু কয়েকজনে




 




তবু কয়েকজনে সংগোপনে শহরপথে যাই




দেখেশুনে খুঁজে আনি সপ্ত সামুরাই




ওদের চুল পেকেছে




 




ওদের চুল পেকেছে, বেড়ে গেছে বয়েস যেন শীতে




দিনে ওরা থাকে মাঠে, রাত্তিরে ছাউনিতে




ওরা ঢাল-তলোয়ার




 




ওরা ঢাল-তলোয়ার ফেলে এবার কাস্তে হাতে নিয়ে




কালি মেখে ভূত সাজবে শিশুর দলে গিয়ে




ওদের নেই অপমান




 




ওদের নেই অপমান, নেই পিছুটান; হয়তোবা চুপ মেরে




খড়ের গাদায় শুয়ে শুয়ে শুনবে, ‘হা রে রে রে’




 




এ আয়োজনে দুটি অলংকরণ করেছেন: সব্যসাচী মিস্ত্রী




 


</p><li><a href='https://www.prothomalo.com/art-and-literature/article/1573172/%E2%80%98%E0%A6%85%E0%A6%A8%E0%A7%87%E0%A6%95%E0%A7%87%E0%A6%87-%E0%A6%9B%E0%A6%BE%E0%A6%A4%E0%A7%8D%E0%A6%B0%E0%A6%9C%E0%A7%80%E0%A6%AC%E0%A6%A8%E0%A7%87%E0%A6%B0-%E0%A6%95%E0%A6%BE%E0%A6%9C-%E0%A6%B8%E0%A6%BE%E0%A6%B0%E0%A6%BE-%E0%A6%9C%E0%A7%80%E0%A6%AC%E0%A6%A8-%E0%A6%95%E0%A6%B0%E0%A7%87-%E0%A6%AF%E0%A6%BE%E0%A6%9A%E0%A7%8D%E0%A6%9B%E0%A7%87%E0%A6%A8%E2%80%99' target='_blank' >‘অনেকেই ছাত্রজীবনের কাজ সারা জীবন করে যাচ্ছেন’</a><br><p>[
২৯ ডিসেম্বর মারা গেছেন বাংলাদেশের অগ্রজ চিত্রকর সৈয়দ জাহাঙ্গীর। পঞ্চাশের...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/5ef85654d7765952ed47d35fb09dfbb4-5c2f0be5c3636.jpg?jadewits_media_id=1407206"><p>

২৯ ডিসেম্বর মারা গেছেন বাংলাদেশের অগ্রজ চিত্রকর সৈয়দ জাহাঙ্গীর। পঞ্চাশের দশকের যে শিল্পীরা এ দেশের চিত্রকলাচর্চার ভিত্তিভূমি তৈরিতে ভূমিকা রেখেছিলেন, তিনি ছিলেন তাঁদের একজন। তাঁর এই সাক্ষাৎকার নেওয়া হয়েছিল ২০১৮ সালের ৪ অক্টোবর। এখানে তিনি সবিস্তার তুলে ধরেছেন নিজের শিল্পচিন্তা। সাক্ষাৎকার নিয়েছেন নাসির আলী মামুন




নাসির আলী মামুন: আমাদের দেশের অগ্রজ চিত্রকরদের মধ্যে আপনি অগ্রগণ্য। প্রথমে আপনার কাছে জানতে চাই শিল্পের ভাষার পরিবর্তনটা কীভাবে ঘটে?




সৈয়দ জাহাঙ্গীর: শিল্পের নিজস্ব ভাষা আছে। রং লেখার আঁচড়ে যাঁরা শিল্পকলার চর্চা করেন, তাঁরাই তৈরি করেন আর সময় এই ভাষা পরিবর্তন শিল্পীকে উসকে দেয়। সময় বা কাল কিন্তু শিল্পীর জীবনে প্রভাব বিস্তার করে। সময়ের আবদারকে অবশ্যই আমলে নিতে হয়।




মামুন: শিল্পীরা কি সময়ের কাছে অনেক সময় অসহায় হয়ে যান না?




জাহাঙ্গীর: হ্যাঁ, হতেও পারেন। কিন্তু যিনি নিজেকে তৈরি করে দীর্ঘকাল শিল্পসাধনায় সক্রিয়, তিনি অসহায় হতে পারেন না। দেখবে যে শিল্পকলায় শিক্ষালাভ করেও অনেকেই ছাত্রজীবনের কাজ সারা জীবন করে যাচ্ছেন। তাঁরা কিন্তু বুঝতে পারেন না যে সব সময় ছাত্র হয়ে থাকতে নেই। শিক্ষাজীবনের পাঠ্যক্রম থেকে তিনি যেন আর বের হয়েই আসতে পারছেন না। এর কারণ কী? কারণ তাঁদের মেধা নেই। যা কিছু সেই ছাত্রজীবনে শিখেছিলেন, বার্ধক্যে এসেও তা-ই করে যাচ্ছেন। আমাদের দেশের এ ধরনের শিল্পীর সংখ্যা বেশি। কেবল দু-চারজনই নিজের কাজের মধ্য দিয়ে আন্তর্জাতিক মর্যাদা পেয়েছেন।




আমি দেখেছি কয়েক বছর আগেও চারুকলার পঠনপদ্ধতি আধুনিক ছিল না, সেই ষাট-সত্তর দশকের পাঠদান চালু ছিল। একদম হাল আমলের কথা আমি জানি না। তবে আমার মনে হয়, খুব একটা পরিবর্তন হয়নি। এটা বোঝা যায়। আমাদের জ্যেষ্ঠ শিল্পীদের ছবি ছাত্রাবস্থায় যেমনটা দেখেছি, এখনো একই রকম। এঁদের মধ্যে দু-একজন ছাড়া সবাই-ই পুরোনো ধাঁচে ক্যানভাসে যেন কিছু রঙের খেলা করে যাচ্ছেন। শিক্ষক বা জ্যেষ্ঠ শিল্পীরা যদি পরিবর্তন না আনতে পারেন তাহলে ছাত্ররা শিখবে কোত্থেকে!




মামুন: জয়নুল, কামরুল এবং আরও অনেক খ্যাতিমান চিত্রশিল্পী আপনাদের শিক্ষক ছিলেন...।




জাহাঙ্গীর: তাঁদের সরাসরি ছাত্র হওয়ার সৌভাগ্য হয়েছিল। আবেদিন স্যার কলকাতা আর্ট স্কুলের ছাত্র এবং পরে শিক্ষক হয়েছিলেন। তিনি আমাদের যে শিক্ষা দিয়েছিলেন তা ছিল তৎকালীন সময়ে সবচেয়ে আধুনিক শিক্ষা। কলকাতা আর্ট স্কুলের কারিকুলাম তিনি ব্যবহার করেছিলেন এবং তাঁর নিজস্ব কিছু চিন্তা আমাদের মধ্যে সংক্রমিত করতে পেরেছিলেন। আমাদের আদি সংস্কৃতি বা এই যে লোকশিল্প, এটা শিল্পাচার্যের হাত ধরে বাংলাদেশে প্রতিষ্ঠিত হয়েছিল। জয়নুল-কামরুল দুজনেই লোকশিল্পের শিক্ষা দিয়ে গেছেন আমাদের। এখন কথা হলো, তাঁরা আমাদের লোকসংস্কৃতির যে স্টাইলটি শিখিয়ে গেছেন, আমরা কি ঠিক তাঁদের মতোই ছবি আঁকতে চেষ্টা করব? আমি তো সেটা মনে করি না। আবেদিন স্যার বলতেন লোকসম্পদ আমাদের বাঙালি সংস্কৃতির প্রাণ, এই ধারা যেন টিকে থাকে। তবে এ-ও বলতেন এই শিল্পকে মূল রেখে এটাকে আরও আধুনিক ঢঙে সাজাতে। কোন শিল্প-প্রকরণের একই জায়গায় দীর্ঘকাল আবদ্ধ থাকা তিনি পছন্দ করতেন না।




মামুন: আপনারা কি শিল্পাচার্যের সব কথা মেনে চলতেন?




জাহাঙ্গীর: অবশ্যই। তিনি না হলে আমরা কেউ শিল্পী হতে পারতাম কি না যথেষ্ট সন্দেহ হয়। তাঁর আঁকা চল্লিশের দুর্ভিক্ষের চিত্রমালা তৎকালীন সময়েই বিশ্বমানের। তিনি যখন আমাদের ক্লাস করাতেন, তখন আমরা মুগ্ধ হয়ে তাঁর কথা শুনতাম। তাঁর জীবনের শিল্পী হওয়ার যে অভিজ্ঞতা এমনটা আর কারও ছিল না। তিনি নিজে আমাদের প্রত্যেককে হাতে ধরে ধরে ড্রইং শিখিয়েছেন। আমরা যেন এক জায়গায় আটকে না থাকি সেটাও স্মরণ করিয়ে দিতেন। তাঁর কথা শুনেছি বলে আজকে আমরা ছবি আঁকার চেষ্টা করতে পারছি। তবে এর মধ্যে মাত্র দু-একজন আছেন, যাঁরা তাঁর সরাসরি ছাত্র ছিলেন, কিন্তু তাঁদের কোনো পরিবর্তন আসেনি। পুরোনো ধাঁচেই ছবি আঁকেন তাঁরা। এঁদের কাছ থেকে ছাত্ররা কীই-বা আশা করতে পারে।




মামুন: তাহলে হাল আমলে ছাত্ররা চারুকলায় কীভাবে বিকশিত হবে?




জাহাঙ্গীর: ছাত্ররা এখন সব জানে। তারা অনেক বুদ্ধিমান। নতুন প্রজন্ম যখন চারুকলায় বা আর্টের কোনো প্রতিষ্ঠানে ভর্তি হতে আসে, তারা আগেই অনেক কিছু জেনে আসে। প্রত্যেকের বাড়িতে ইন্টারনেট আছে, ওটা বুদ্ধির দরজা খুলে দেয়। তারা জানে কী করতে হবে এবং কোথায় তাদের যেতে হবে। কিন্তু আমার কিছুটা দুঃখও হয় এ কারণে যে এখন এত সুযোগ থাকার পরও অনেক তরুণ তাদের তৈরি করার জন্য যথেষ্ট পরিশ্রম করতে চায় না। আমরা প্রায় সবাই চারুকলা পাঠের প্রাথমিক সময়গুলোতে গ্রাম থেকে ঢাকায় এসেছিলাম। আমাদের না ছিল কোনো আর্টের শিক্ষা, না ছিল কোনো থাকা-খাওয়ার জায়গা। আমাদের মধ্যে মুর্তজা বশীর ও হামিদুর রহমান বনেদি পরিবার থেকে এসেছিলেন। বশীর কিন্তু এখনো সক্রিয়।




মামুন: এস এম সুলতানের সঙ্গে আপনার দেখা হয়েছিল পুরান ঢাকায় হামিদুর রহমানের বাড়িতে।




জাহাঙ্গীর: আগে একটু বলে নিই, এখনকার তরুণেরা যে ধরনের ছবি আঁকে তাতে কয়েকজনের ছবি দেখে আমি বিস্মিত হয়ে যাই। আমি নিয়মিত তরুণদের প্রদর্শনীতে যেতাম। এখন শরীর ভালো থাকে না, শ্বাসকষ্ট, তাই যাওয়া হয়ে ওঠে না। তাদের ছবির ফর্ম ও টেকনিক দুর্দান্ত। আলাপ করে জেনেছি ওরা নিজেরাই পাস করার পর নতুন পথ ও চিন্তা ছবিতে যুক্ত করেছে। এখন রঙের ব্যবহারটা এমনভাবে করে অনেক সময় ওয়াটার কালারটা বোঝা যায় না। এসব পরীক্ষা-নিরীক্ষা ওরা নিজেরাই করে। তরুণেরা আমার কাছে যখন আসে, তাদের সঙ্গে কথা বলে অনেক কিছু শিখি আমি। ছাত্রাবস্থায় আমাদের যে রকম মেধা ছিল তার চেয়ে অনেক জ্ঞান তাদের আছে।




মামুন: নতুন প্রজন্মের শিল্পীরা আপনার শিল্পকর্ম বোঝে?




জাহাঙ্গীর: তারা যখন আমার ছবির ধরন, রং ও বিষয়ের বর্ণনা দিতে থাকে, আমি অবাক হই এই ভেবে যে আমার মতো বিচ্ছিন্ন এবং বয়োজ্যেষ্ঠদের কাজ ওরা যত্ন নিয়ে দেখে! একদল মেধাবী তরুণ শিল্পী আমার সঙ্গে যোগাযোগ রাখে, তারা আমাকে ফোন করে দেখা করতে চায়। তারা আমার ছবি পছন্দ করে, এটা আমি বুঝি। দেখবে, একই ধরনের বিষয় ধরে ছবি এঁকেছে আমার সমকালীন শিল্পীরা, কিন্তু আমার ছবির রং ব্যবহার, কম্পোজিশন এবং ফর্মটা সম্পূর্ণ ভিন্ন। নদী ও নৌকার অনেক ছবি এঁকেছি আমি এবং আমারটায় কোনো মানুষ হয়তো নেই, তারপর আমার ছবি অন্যদের মতো নয়। ছাত্ররাই বলে, আমার ছবিতে একগুঁয়েমি নেই, নতুনত্ব আছে। আমার নীল ও হলুদ রঙের ব্যবহার আর সবুজের...ওদের ভাবায়, ওরা আমার ছবি দেখে। এই ছবিটা দেখো (একটি ছবি দেখিয়ে), ক্যানভাসটা শুধু সবুজ রঙের কিন্তু কত ধরনের সবুজ! সামনের শীতে একটা প্রদর্শনী করার জন্য এই ছবিগুলো আঁকছি। আমার স্টুডিওটা ছোট, বড় কাজ করতে পারি না।




মামুন: এস এম সুলতানের সঙ্গে ওই যে দেখা হয়েছিল, মনে আছে?




জাহাঙ্গীর: ১৯৫৬-এর দিকে হবে। আমার আত্মজীবনীতে এ ঘটনা লিখেছিও। হামিদুর রহমানের বাসায় সুলতান সাহেবের সঙ্গে প্রথম পরিচয় হয়েছিল আমার। তিনি তখন গেরুরা রঙের শাড়ির মতো একটা কাপড় জড়িয়ে খালি গায়ে ছিলেন। ধীরে কথা বলতেন, বেশ সুন্দর করে আস্তে আস্তে কথা বলতেন। মনে আছে, হামিদ তখনই বলেছিল বিখ্যাত শিল্পী। আমার স্টুডিও আছে জেনে হামিদের সঙ্গে তিনি একদিন এলেন আমার বাড়িতে। কোমর থেকে একটা পোঁটলা বের করে কলকিতে ভরে গাঁজা খেতে শুরু করলেন আমাদের সামনেই। আমি বললাম, আমাকে একটু দেন, তিনি দিলেন। খেয়ে আমার কোনো রকম নেশা ধরছিল না। তাই বললাম, কই কিছু তো হয় না। বললেন ঘণ্টাখানেক পরে ধরবে, অপেক্ষা করেন। এই ঘটনারও অনেক পরে আমি যখন শিল্পকলায় ছিলাম, সে সময় নড়াইল থেকে ঢাকায় এলে তিনি মাঝেমধ্যেই আমার অফিসে চলে আসতেন। কখনো কিছু কথা বলতেন, আবার কখনো উদাস মনে কোনো কথা না বলে দু-এক ঘণ্টা বসে থেকে কাউকে না বলে চলে যেতেন। তাঁর এই ধরন সম্পর্কে আমি আগেই জানতাম বলে আশ্চর্য হতাম না। কয়েক দিন আগে সুলতান সাহেবের ওপর তোমার আলোকচিত্র প্রদর্শনী দেখে এসে আমি কয়েক পাতা লিখেছি। সাদা-কালো ছবিতে তাঁকে জীবন্ত করে রেখেছ তুমি। আমি বিশ্বাস করি, এস এম সুলতান একজন বিশ্বমানের খাঁটি শিল্পী। তাঁর ছবি দেখে আমরা বুঝতে পারি, তাঁর মেধাটা কত ওপরে ছিল। শিল্পীকলা একাডেমিতে তাঁকে আমরা ‘রেসিডেন্ট আর্টিস্ট’ করেছিলাম। এশীয় চারুকলা প্রদর্শনী এবং সমগ্র বাংলাদেশে ভ্রাম্যমাণ চারুকলা প্রদর্শনীর ব্যবস্থা করেছিলাম আমি। মন্ত্রণালয় বাজেট বরাদ্দ দিতে চায়নি, তারপরও যুদ্ধ করে করেছি। এ ব্যাপারে ভালো কিছু মানুষের সহায়তা পেয়েছি। সুলতান সাহেব এসব ব্যাপারে বিশেষ করে ঢাকার বাইরের জেলাগুলোতে প্রদর্শনী নিয়ে যাওয়ার জন্য আমার প্রশংসা করতেন। এ ছাড়া গ্রামের কৃষকদের জন্য যেন শিল্পীদের ছবি দেখার সুযোগ করা যায়, সে ব্যাপারে তিনি আমাকে বলতেন। কিন্তু সেই সুযোগ সৃষ্টি করতে পারিনি।




মামুন: জীবনের শেষ বাঁকে এসে কী করতে ইচ্ছে করে?




জাহাঙ্গীর: আর তো কিছু পারি না। শুধু যত দিন পারি ছবি আঁকতে চাই। কিন্তু যখন নিজের কাছে মনে হবে আমার সৃষ্টি করার ক্ষমতা শেষ হয়ে এসেছে, তখন আর ছবি আঁকার চেষ্টা করব না।




মামুন: কী করবেন তখন?




জাহাঙ্গীর: যদি পারি লিখব। শিল্পকলা নিয়ে কিছু লেখার চিন্তা আছে। যদি থাকে লিখব। আমাদের সময়ের শিল্পকর্ম এবং বর্তমান সময়ের তরুণদের শিল্পকর্ম নিয়ে লিখতে চাই।


</p><li><a href='https://www.prothomalo.com/art-and-literature/article/1573171/%E0%A6%B2%E0%A7%87%E0%A6%96%E0%A6%95-%E0%A6%B0%E0%A6%99%E0%A7%8D%E0%A6%97' target='_blank' >লেখক রঙ্গ</a><br><p>[
জব্দ মোহিতলাল মজুমদার
১৩২৮ বঙ্গাব্দ। কাজী নজরুল ইসলামের...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/3f21c5dd180aee5ed41f6ed4f6befbe1-5c2f07719fa14.jpg?jadewits_media_id=1407200"><p>

জব্দ মোহিতলাল মজুমদার




১৩২৮ বঙ্গাব্দ। কাজী নজরুল ইসলামের ‘বিদ্রোহী’ কবিতা তখন সদ্য প্রকাশ পেয়েছে। বের হওয়ার সঙ্গে সঙ্গে চারদিকে কবিতাটির জয়জয়কার। সবার মুখেই প্রশংসা। শুধু একজনই তখন ক্ষিপ্ত, তিনি কবি মোহিতলাল মজুমদার। সর্বত্র তিনি প্রচার করে বেড়াচ্ছিলেন, ‘বিদ্রোহী’ আদতে তাঁর ‘আমি’ শীর্ষক একটি ব্যক্তিগত রচনার পদ্যরূপ মাত্র। একদিন সন্ধ্যায় সত্যেন্দ্রনাথ দত্ত, হেমেন্দ্রকুমার রায়, নলিনীকান্ত সরকারসহ আরও কয়েকজন সাহিত্যিক মিলে জম্পেশ আড্ডা দিচ্ছিলেন। সেখানে মোহিতলাল হঠাৎ এসে হাজির হয়ে নজরুল কীভাবে ও কী প্রকারে তাঁর লেখা ‘মেরে দিয়েছেন’ তা ক্রোধতপ্ত কণ্ঠে বয়ান করতে শুরু করেন। বিশেষ করে তাঁর নিবন্ধের দুটি শব্দের দিকে বিশেষ নজর দেওয়ার কথা জানিয়ে তিনি বললেন, ‘শব্দ দুটি হচ্ছে “মহামারী” আর “উন্মাদ”। আমার রচনার ওই দুটি শব্দ আছে নজরুলের “বিদ্রোহী”র মধ্যে। বলুন আপনারা এ চুরি কি না?’ বিরক্ত নলিনীকান্ত সরকার হঠাৎ বলে বসলেন, ‘ও রকম চুরি রবীন্দ্রনাথের লেখাতেও আছে!’ এ কথায় সত্যেন্দ্রনাথ দত্ত চটে গিয়ে বললেন, ‘কোথায় দেখলেন আপনি?’ নলিনীকান্ত জানালে, ‘ঐ খ্যাপা শ্রাবণ ছুটে এলো আশ্বিনেরি আঙিনায় গানটি রবীন্দ্রনাথের চুরি।’ সত্যেন্দ্রনাথ রাগে চোখ লাল করে ফের বললেন, ‘কোত্থকে চুরি করেছেন?’ নলিনীকান্তের সোজা জবাব, ‘গুপ্তপ্রেস পঞ্জিকা থেকে। ওর মধ্যে শ্রাবণ আর আশ্বিন দুটো শব্দই আছে।’ সত্যেন্দ্রনাথসহ বাকিরা এবার হো হো করে হেসে উঠলেন। আর এভাবে নিদারুণ জব্দ হয়ে মোহিতলাল হয়ে পড়লেন গম্ভীর।




সূত্র: শতদল গোস্বামীর সাত পুরুষের রম্য জগৎ




প্রেমেন্দ্র মিত্রের থেকে লেখা আদায় করতে...




কবি-কথাকার প্রেমেন্দ্র মিত্র লেখার ব্যাপারে ছিলেন অত্যন্ত খুঁতখুঁতে। তাই তাঁর কাছ থেকে সময়মতো লেখা আদায় করতে পত্রিকার সম্পাদকদের যারপরনাই বেগ পেতে হতো। একবার যুগান্তর পত্রিকার পূজাসংখ্যার জন্য তাঁর কাছে একটি ভালো গল্প বা কবিতা চেয়েছিলেন সংখ্যার দায়িত্বপ্রাপ্ত সম্পাদক পরিমল গোস্বামী। কিন্তু যথারীতি প্রেমেন্দ্র মিত্র লেখা দিতে দেরি করছিলেন। ওদিকে পূজাসংখ্যা প্রকাশের সময়ও এগিয়ে আসছিল। এমন সময় একদিন এক বন্ধুর বাড়িতে হঠাৎ তাঁর সঙ্গে দেখা হয়ে গেল। প্রেমেন্দ্র মিত্র তখনো মাথা নাড়ছেন, ‘না না, এবারে আর লেখাটা মনে হয় না হবে।’ হতাশ পরিমল গোস্বামী তখন প্রেমেন্দ্রর দিকে একটা খাতা এগিয়ে দিয়ে বললেন, ‘এটি আমার এক নাতনির অটোগ্রাফ বই। আপনি কিছু লিখে না দিলে ও মন খারাপ করবে।’ অগত্যা প্রেমেন্দ্র মিত্র ছয় লাইনের একটা পদ্য লিখে দিলেন ওই খাতায়। খাতাটা ফেরত নিয়ে এবারে পরিমল গোস্বামী তাঁর ব্রহ্মাস্ত্রটি ছাড়লেন, ‘তাহলে এবার আমার কথা শোনো। যদি পরশুর মধ্যে তোমার ভালো লেখাটি না পাই, তা হলে যুগান্তর–এর পূজাসংখ্যায় এই লেখাটাই ছেপে দেব।’ এ হুমকিতে কাজ হয়েছিল। পরে দিনকয়েকের মধ্যেই প্রেমেন্দ্র মিত্রের ‘ভালো’ লেখাটি পত্রিকার দপ্তরে পৌঁছে যায়।




সূত্র: লীলা মজুমদারের খেরোর খাতা




গ্রন্থনা: মুহিত হাসান




  


</p><li><a href='https://www.prothomalo.com/art-and-literature/article/1573162/%E0%A6%AE%E0%A7%8B%E0%A6%B9%E0%A6%BF%E0%A6%A4-%E0%A6%95%E0%A6%BE%E0%A6%AE%E0%A6%BE%E0%A6%B2%E0%A7%87%E0%A6%B0-%E0%A6%B8%E0%A6%AE%E0%A6%BE%E0%A6%9C%E0%A6%AE%E0%A6%A8%E0%A6%B8%E0%A7%8D%E0%A6%95-%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A7%80%E0%A6%B8%E0%A6%A4%E0%A7%8D%E0%A6%A4%E0%A6%BE' target='_blank' >মোহিত কামালের সমাজমনস্ক শিল্পীসত্তা</a><br><p>[
২ জানুয়ারি ছিল কথাসাহিত্যিক মোহিত কামালের ৬০তম জন্মদিন
আমাদের...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/fc83401b5faef20713c2288cf7ca916a-5c2f03e4aef12.jpg?jadewits_media_id=1407192"><p>

২ জানুয়ারি ছিল কথাসাহিত্যিক মোহিত কামালের ৬০তম জন্মদিন




আমাদের সাহিত্যভুবনের সাম্প্রতিক এক নাম মোহিত কামাল। পেশাগত জীবনে তিনি যেমন খ্যাতির শিখরে অবস্থান করছেন, কথাসাহিত্যেও এক প্রণিধানযোগ্য ধারার প্রবর্তক। আমরা জানি, সমাজের অন্তরে যে ক্ষত মহামারির মতো ছড়িয়ে পড়েছে, তার বিরুদ্ধে তিনি তাঁর শানিত কলম হাতে নিরলস যোদ্ধা হিসেবে সংগ্রাম করে যাচ্ছেন।




মোহিত কামাল তাঁর চরিত্রদের আমাদের বাস্তব সমাজজীবন থেকেই হাজির করছেন কথাসাহিত্যে। এ বছরেই প্রকাশিত তাঁর উপন্যাস চোরাগলি, যেখানে আমরা লক্ষ করব আমাদের সমাজে কী ঘটে চলেছে। চারপাশে ফাঁদ, চোরাগলি। না-বুঝে অনেক তরুণ-তরুণী আটকে পড়ছে মরণফাঁদে। বিপন্ন হয়ে পড়ছে তাদের জীবন। প্রায় অনতিক্রম্য এ ফাঁদকে রাষ্ট্র-কর্তৃপক্ষ, সমাজ ও পরিবারের পক্ষেও উৎখাত করা যেখানে কঠিন চ্যালেঞ্জ, সেখানে সাহসী দৃঢ়প্রতিজ্ঞ তরুণী ইথা এগিয়ে আসে। বলতে গেলে ইথা সম্মুখসমরে অবতীর্ণ হয়। এই প্রতিজ্ঞা-প্রজ্বালিত ইথা মোহিত কামালের সৃষ্ট চরিত্র। জিনাত আরা ইথার মা। এই মা এমন এক ‘মা’, যিনি মোহিত কামালের তুলিতে মায়ের অধিক এক মা হিসেবে চিত্রিত হয়েছেন। পাঠকেরা ইথার সাফল্যে অন্ধগহ্বরে ডুবতে থাকা সমাজকে সংস্কারের দিশা পায়।




অল্প কথায় উল্লেখ করা যায়, মোহিত কামালের আরও আরও সমধর্মী উপন্যাসের কথা—সুস্মিতার বাড়ি ফেরা, বিষাদনদী, উড়ালমন, না, মন ইত্যাদি। পাঠক পেয়ে যায় ঊর্মি, সুস্মিতা, রুবা, মিথিলাদের। তাদের জীবন থেকে সমাজের, ব্যক্তির ও সমাজ-গবেষকের পাঠ নিতে হবে। চিরকালের হিংসা, অভিলাষ, জিঘাংসা ও পাশববৃত্তির সঙ্গে মিশে গেছে সতর্ক সাইবার ক্রাইম। সমাজ বদলে যায়, চিরকালের চরিত্রও বদলে যায়, আধুনিক কালের প্রযুক্তিঋদ্ধ আত্মবিধ্বংসী চরিত্ররা উঠে আসে সাহিত্যে। শিল্পরূপ সফল না হলে যা সাহিত্য পদবাচ্য না-ও হতে পারে, যে শিল্পরূপ কথাশিল্পীর আরাধ্য, মোহিত কামালের চরিত্ররা মানবিক গুণাবলি পরিস্ফুটনের সফল বাহন হয়েছে। এ কথাকারের সৃষ্টিসম্ভার কম নয়, তাঁর অপরিসীম শ্রমের ফসল আমাদের পথ দেখায়।




মরুঝড়: তিনি কেবলই স্বদেশ-স্বসমাজের মানুষের মনোজাগতিক ক্ষতাক্রান্ত চরিত্রাবলিরই লিপিকার নন, তাঁর মরুঝড় উপন্যাসটিতে তা লক্ষ করা যায়। এই মরুঝড় কেবল মরুভূমির দেশের বৃত্তেই সীমাবদ্ধ নয়, এর বিস্তার ঘটেছে সজল বাংলাদেশের মানুষের মনোভূমিতেও। সংকট আর সন্দেহের ঝড় বয়ে চলেছে মনের গহন প্রান্তেও। প্রাকৃতিক জলোচ্ছ্বাসের মতোই ঘরে ঘরে, পরিবারে তথা সমাজের রন্ধ্রে রন্ধ্রে প্রবেশ করে এই ঝড় লন্ডভন্ড করে দেয় সজল দেশের জীবন্ত চরিত্রের মন-প্রকৃতি ও মনোভুবন। স্বদেশে রেখে যাওয়া স্বজনদের জন্য মরু-শ্রমিকের বুকের প্রান্তরে জীবন্ত-বাস্তব মরুঝড় যেন-বা বিরহিনী কিশোরী বধূ নামক প্রদীপ শিখাটি নিভে যায়-যায়। স্বামীর অনুপস্থিতিতে শাশুড়ির সঙ্গে দ্বন্দ্ব একালের এ ‘গৃহদাহ’-এই পরিবর্তমান নতুন সমাজের নতুন দ্বন্দ্ব, নতুন বৈশ্বিক বাস্তবতা আজকের কথাসাহিত্যেরও নতুন প্রপঞ্চ।




সুস্মিতার বাড়ি ফেরা: চলমান সামাজিক সমস্যাকে লেখক আলোকপাত করেছেন এ উপন্যাসে। নিকট অতীতের অ্যাসিড-সন্ত্রাস যেমন সমাজ মেনে নেয়নি। আইন প্রণয়নের মাধ্যমে তার লাগাম টেনে ধরতে পেরেছে। অথচ এখন চলছে সাইবার ক্রাইম। এ ক্ষেত্রে এই প্রজন্মের তরুণেরাই সিদ্ধহস্ত। তরুণদের একটি ক্ষুদ্রাংশ এই প্রযুক্তির অপব্যবহারে তৎপর হওয়ায় সামাজিক সংকট সৃষ্টি হচ্ছে। ধ্বংসের মুখে পড়ছে আক্রান্ত পরিবার। এই অনতিক্রম্য সামাজিক সংকট থেকে মুক্তির নিশানা এঁকেছেন মোহিত কামাল। সাহিত্য সর্বদাই অগ্রগামী চেতনার স্রষ্টা, অপরাধীকে শনাক্ত করার বিশ্লেষণী মাধ্যম। সমাজের মানবিক উত্তরণের পথিকৃৎ মোহিত তাঁর শিল্পচেতনাকে ক্ষুণ্ন করে সাহিত্যকর্ম করেননি, হয়তোবা শিল্পরূপ সৃষ্টির সাধনাকে ছাড়িয়ে সামাজিক সংকট উত্তরণের মাধ্যমও হয়ে উঠতে চেয়েছে তাঁর সাহিত্য। নিশ্চয়ই আমরা তাঁর এই সৃষ্টিপ্রবণতাকে স্বাগত জানাই। লেখক নিজেই আমাদের জানিয়েছেন ‘এ বইটি সমসাময়িক, সাইকোসোশ্যাল প্যাথলজি, মাদক, সন্ত্রাস, সাইবার ক্রাইম, এখনকার ছেলেরা যেসব ফেস করছে, এসব নিয়ে লেখা।...আমি সব সময় কিন্তু সমসাময়িক ঘটনাপ্রবাহ নিয়ে লিখছি।’ এ উপন্যাসের কাহিনিতে রাজিব ও সুস্মিতার বাগদান সম্পন্ন হয়েছিল। হবু স্বামী কৌশলে সুস্মিতার কিছু স্থির ছবি ধারণ করে। ফটোশপের মাধ্যমে সুস্মিতার ছবিগুলোকে অশ্লীল পর্নোস্টারের ছবির মতো তৈরি করে পরিবারকে ব্ল্যাকমেল করে। এ রকম এক ঘটনা একটি সমাজকেই ব্ল্যাকমেল করার শামিল। তবে এ উপন্যাসে লেখক একজন সুস্মিতার স্রষ্টা—বাস্তব সমাজজীবনের একজন সুস্মিতাই মানবিক-উত্তরণের নেতৃত্ব দিতে পারে।




পথভ্রষ্ট ঘূর্ণির কৃষ্ণগহ্বর উপন্যাসের প্রেক্ষাপট বিস্তৃত হয়েছে বাংলাদেশ থেকে মালয়েশিয়া পর্যন্ত। এ কয়টা উপন্যাস নিশ্চয় ব্যতিক্রমধর্মী এক প্রণিধানযোগ্য আর্থসামাজিক আন্তর্জাতিক পটভূমে প্রণীত উপন্যাসের পাঠ; যা বিদ্বৎসমাজের নজর কেড়েছে। এই বিস্তীর্ণ নীলজলধির মাঝে দ্বীপ-দীপান্তরের বৃক্ষশোভিত নদ–নদী-সমুদ্রবেষ্টিত ভূমিগুলোতে বসবাসরত বিপুলসংখ্যক মানব-মানবীর ভেতর থেকে লেখক তাঁর কলমে এঁকেছেন ঈপ্সিত চরিত্রটি। ‘ব্ল্যাকহোল’-এর মতো ব্যক্তি ও সমাজজীবনকে গ্রাস করে, সমাজজীবনেও মানুষের এমনতর মানবেতর অবস্থা লেখক মোহিত কামালকে গভীরভাবে বেদনায়িত করেছে, যে বেদনা-উৎসব থেকেই রচিত হয়েছে এই দীর্ঘ পটভূমির উপন্যাস। লেখক এভাবে দেশ-কালের সীমানা পেরিয়ে এক আন্তর্জাতিক সাহিত্যভুবন রচনা করেন।




আমরা লক্ষ করতে পারি, চেনা বন্ধু অচেনা পথ (২০১১)-এর প্রেক্ষাপট ভার্চ্যুয়াল ওয়ার্ল্ড-ফেসবুক। ঘর (২০১১), অহনা (২০১২), পাথর পরান (২০১৩) আবর্তিত হয়েছে পারিবারিক, সামাজিক ও দাম্পত্য সম্পর্ককেন্দ্রিক কাহিনিমালায়। এসব উপন্যাসের প্রাণরসায়নের উপাদান মনস্তত্ত্ব। সব মিলিয়ে বলা যায়, মনস্ত্বাত্তিক উপাদানের মিশেলে প্রতিনিয়ত এক নতুন ধরনের উপন্যাসের রচয়িতা মোহিত কামাল। ২ জানুয়ারি ছিল এই লেখকের ৬০তম জন্মদিন। তাঁর মঙ্গল কামনা করি।


</p><li><a href='https://www.prothomalo.com/art-and-literature/article/1573160/%E0%A6%85%E0%A6%9C%E0%A6%BE%E0%A6%A8%E0%A7%8D%E0%A6%A4%E0%A7%87-%E0%A6%85%E0%A6%AE%E0%A6%BF%E0%A6%A4-%E0%A6%B0%E0%A6%BE%E0%A7%9F%E0%A7%87%E0%A6%B0-%E0%A6%B8%E0%A7%8D%E0%A6%A5%E0%A6%BE%E0%A6%A8%E0%A7%87-%E0%A6%A8%E0%A6%BF%E0%A6%9C%E0%A7%87%E0%A6%95%E0%A7%87-%E0%A6%AD%E0%A7%87%E0%A6%AC%E0%A7%87%E0%A6%9B%E0%A6%BF' target='_blank' >অজান্তে অমিত রায়ের স্থানে নিজেকে ভেবেছি</a><br><p>[
জামিলুর রেজা চৌধুরী। জাতীয় অধ্যাপক ও এশিয়া প্যাসিফিক বিশ্ববিদ্যালয়ের...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/95d29807cb9eb4f5d38fbf78b45eeff1-5c2eff5832be2.jpg?jadewits_media_id=1407185"><p>

জামিলুর রেজা চৌধুরী। জাতীয় অধ্যাপক ও এশিয়া প্যাসিফিক বিশ্ববিদ্যালয়ের উপাচার্য। ছিলেন বাংলাদেশ প্রকৌশল বিশ্ববিদ্যালয়ের অধ্যাপক। শিল্প–সাহিত্যের নানা বিষয়ে আগ্রহ আছে তাঁর। তিনি একজন নিমগ্ন পাঠক, চলচ্চিত্র দেখেন নিয়মিত। তিনি লিখেছেন তাঁর প্রিয় ৫ বিষয়ে।




১. প্রিয় বই




‘শেষের কবিতা’ পড়ে মুগ্ধ হয়েছিলাম




প্রিয় বই রবীন্দ্রনাথ ঠাকুরের শেষের কবিতা। সম্ভবত ১৯৫৯-৬০ সালের দিকে বইটি আমি প্রথমবার পড়েছিলাম। তখন আমি বুয়েটে থাকতাম, বয়স ১৬-১৭ বছর। তখন অমিত রায় চরিত্রটি—তার বিলেত থেকে ফিরে আসা, স্যুট পরা, লাবণ্যর সঙ্গে দেখা হওয়া—এই সব বিষয় মনে রোমাঞ্চ সৃষ্টি করেছিল। হয়তো অজান্তে অমিত রায়ের স্থানে নিজেকে ভেবেছি। আমি বেশ কয়েকবার শিলং গিয়েছি। আজও সেখানে গেলে এই উপন্যাসের প্লট এবং চরিত্রগুলো জীবন্ত হয়ে ভেসে ওঠে আমার চোখে।




সাহিত্য নিয়ে তুলনামূক বিবেচনায় আমি যাব না। তবে একজন পাঠক হিসেবে বলব, সেই সদ্য কৈশরোত্তীর্ণ বয়সে শেষের কবিতা পড়ে আমি মুগ্ধ হয়েছিলাম।




২. প্রিয় চরিত্র




ইন্দ্রনাথ খুবই সাহসী একটি চরিত্র




শরৎচন্দ্র চট্টপাধ্যায়ের শ্রীকান্ত উপন্যাসের ইন্দ্রনাথ আমার প্রিয় চরিত্র। উপন্যাসের প্রধান চরিত্র শ্রীকান্তকে ছাপিয়ে ইন্দ্রনাথ চরিত্রটি প্রিয় হওয়ার কারণ সম্ভবত এই যে ইন্দ্রনাথ খুবই সাহসী একটি চরিত্র। ১৯৫৩ সালের কথ। আমাদের বাংলা শিক্ষক শ্রীকান্ত উপন্যাসের কিছু অংশ ক্লাসে পাঠ করে শোনাতেন আমাদের। আর এ কথাও বলতে হবে, শ্রীকান্তু আমার জীবনের প্রথম উপন্যাস, যেটি আমার পাঠ করার সুযোগ হয়েছিল। সেই কিশোর বয়সে—তখন আমি সপ্তম শ্রেণিতে পড়ি—মনে আছে, উপন্যাসের ইন্দ্রনাথ চরিত্রটি মনে গভীর দাগ কেটেছিল। সে সময় ইন্দ্রনাথের সাহসী কার্যকলাপ আমার মনে গভীরভাবে রেখাপাত করেছিল বলেই হয়তো পরিণত বয়সে এসেও ইন্দ্রনাথকে আমি ভুলিনি।




৩. প্রিয় গান




মৃত্যুর পরেও ভালো কাজের জন্য সবাই যেন তাকে মনে রাখে




আমার প্রিয় গানের তালিকা বেশ দীর্ঘ। এই বয়সে এসে প্রিয় গানের কথা যদি বলতে হয় তো বলব, রবিঠাকুরের ‘যখন পড়বে না মোর পা’য়ের চিহ্ন এই ঘাটে’ গানের কথা। গানটি যদিও দুঃখের, তবু ইদানীং এটিই আমি শুনি। কেন শুনি সে ব্যাখ্যা যদি দিতে হয় তাহলে বলব, মানুষের সহজাত প্রবৃত্তি এই যে সে চায় যেন মৃত্যুর পরেও ভালো কাজের জন্য সবাই তাকে মনে রাখে। জীবনের গোধূলি লগ্নে মানুষ তাই ফিরে তাকায় নিজের ফেলে আসা জীবনপথে, উঁকি দিয়ে দেখতে চায় যাপিত জীবনের অলি-গলিতে। ভাবে অজস্র প্রাণের আসা-যাওয়ার এই ঘাটে যখন তার পায়ের চিহ্ন আর পড়বে না, তখন কি সে বিস্মৃত হবে, নাকি মানুষ তাকে মনে রাখবে?




৪. প্রিয় চলচ্চিত্র




কাজল আছে বলেই অপর্ণা নেই




আমার প্রিয় চলচ্চিত্র সত্যজিৎ রায়ের অপুর সংসার। ছবিটি দেখেছিলাম সম্ভবত ১৯৬১-৬২ সালে। সম্ভবত ইন্ডিয়ান ইনফরমেশন সার্ভিসে ছবিটি প্রথমবার দেখেছিলাম আমি। ছবিটি আমার মনে দাগ কেটেছিল গভীরভাবে। বিশেষভাবে এখানে বলব অপু চরিত্রটির কথা। যখন ছবিটি দেখি, আমার বয়স ছিল ১৮-১৯ বছর। এই ছবির একটি সংলাপ মনে ভীষণভাবে দাগ কেটেছিল এবং আমার ধারণা, ওই সময় বা এখনো এই সংলাপ দর্শকের মনে দাগ কাটবে। সংলাপটি ছিল: ‘কাজল আছে বলেই অপর্ণা নেই।’ শুধু সংলাপটি শুনে এর গুরুত্ব বা মর্মান্তিকতা উপলব্ধি করা যাবে না, ছবিটি দেখতে হবে, অপুর সংসার দেখতে হবে।




৫. প্রিয় শখ




এক ম্যাচে দশ উইকেট নিয়েছি




আমার প্রিয় শখ খেলাধুলা। ছাত্রজীবনে বুয়েটে আমি শ্রেণিকক্ষে যতটা সময় দিয়েছি, খেলাধুলায় বোধ হয় তার সমান সময় দিয়েছি। স্কুলজীবনে ফুটবল খেলেছি। মনে আছে, যখন সপ্তম শ্রেণিতে পড়তাম, একবার স্কুল চ্যাম্পিয়ন হয়ে যাই। কিন্তু স্কুলের পরে আর ফুটবল তেমন একটা খেলা হয়নি। তবে আমার প্রিয় খেলা ক্রিকেট। দীর্ঘদিন ক্রিকেট খেলেছি আমি। শিক্ষক হিসেবেও খেলেছি। ক্রিকেটে আমার একটি আন-অফিশিয়াল রেকর্ড আছে—এক ম্যাচে আমি দশ উইকেট নিয়েছিলাম। লেফট আর্ম স্পিন করতাম আমি। এখনকার অনেক ক্রীড়া সাংবাদিক আছেন, যাঁরা আমার বোলিং সম্বন্ধে জানেন।




 


</p><li><a href='https://www.prothomalo.com/art-and-literature/article/1573157/%E0%A6%AD%E0%A6%BE%E0%A7%9C%E0%A6%BE%E0%A6%9F%E0%A7%87%E0%A6%B0-%E0%A6%95%E0%A6%B7%E0%A7%8D%E0%A6%9F' target='_blank' >ভাড়াটের কষ্ট</a><br><p>[
আপনি চাইলে ঢাকা শহরের বাড়িওয়ালাদের তিনটি শ্রেণিতে ভাগ করতে পারবেন।
১. কড়া...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2019/01/04/87fb9888caea2acb9bbfc621dac4a415-5c2efc7f499e5.jpg?jadewits_media_id=1407179"><p>

আপনি চাইলে ঢাকা শহরের বাড়িওয়ালাদের তিনটি শ্রেণিতে ভাগ করতে পারবেন।




১. কড়া বাড়িওয়ালা: যাঁরা ঠিক রাত ১১টায় বাড়ির গেট বন্ধ করে দেন।




২. মোটামুটি কড়া বাড়িওয়ালা: তাঁরা বাড়ির গেট বন্ধ করেন ঠিক রাত সাড়ে ১১টায়।




৩. হালকা কড়া বাড়িওয়ালা: এই শ্রেণির বাড়িওয়ালারা গেট বন্ধ করেন রাত ১২টায়।




এই তিন শ্রেণির বাইরেও কেউ কেউ আছেন, তবে তাঁরা বাড়িওয়ালা নন। আপনার–আমার মতোই সাধারণ মানুষ। আপনি হয়তো এই শ্রেণিবিভাগের কথা শুনে ভ্রু কুঁচকাচ্ছেন (আর যদি বাড়িওয়ালা হয়ে থাকেন, তাহলে নিশ্চয়ই এতক্ষণে ‘কী সব লেখে’ বলে পত্রিকা গুটিয়ে ফেলেছেন)। আসলে কুঁচকানো ছাড়া ভ্রু দুটির তেমন কোনো কাজ নেই। অনেকে পুরো মাথা ন্যাড়া করে ফেলে, কিন্তু রেখে দেয় ভ্রু দুটি। ভ্রু ছাড়া বিরক্তি প্রকাশ করবে কী করে?




আমরা যারা ভাড়া থাকি, সাধারণত তাদের প্রতি ভ্রু কুঁচকে তাকান দুজন। বাড়ির দারোয়ান ও স্বয়ং বাড়িওয়ালা। নিম্নলিখিত কারণে দারোয়ানের কুঁচকানো ভ্রু দেখার সৌভাগ্য অর্জন করবেন আপনি—




খুব সকালে বাড়ি থেকে বের হলে।




কোনো কারণে ভারী মেইন গেটটা খুলতে হলে (যেমন আপনি ফ্রিজ বা আলমারি কিনে এনেছেন, গেট খুলতে হবে। দারোয়ানকে খুঁজেই পাবেন না। আর পেলেও ‘চাবি লইয়া আইতাসি’ বলে কোথায় যেন হারিয়ে যাবেন তিনি)।




আপনার কোনো অতিথি এলে (এসব ক্ষেত্রে অতিথি যখন আপনার নাম বলেন, তখন না চেনার ভান করেন দারোয়ান)।




সেই অতিথি চলে যাওয়ার সময়।




এবং রাতে নির্ধারিত সময়ের পর বাড়িতে এলে।




সবগুলো বিরক্তি প্রকাশই নিশ্চয়ই যৌক্তিক। নইলে আমরা এত দিন ধরে মেনে নিচ্ছি কেন (নিচ্ছি কারণ আমরা ভাড়াটে)? বিস্ময়কর হলো, নির্ধারিত সময়ের পাঁচ মিনিট পর এলেই আপনি খেয়াল করবেন, দারোয়ান ঘুমিয়ে গেছেন। যেন গেট বন্ধ হওয়ার সঙ্গে সঙ্গে চোখও বন্ধ হয়ে যায় তাঁদের। শুধু আমি না, চোরও দুবার এসে আমার বারান্দা থেকে কাপড়চোপড় চুরি করে নিয়ে গেছে। কিন্তু দারোয়ানের কাছ থেকে বিদায় নিয়ে যেতে পারেনি, কারণ তিনি ঘুমিয়ে ছিলেন।




পরদিন সকালে ভ্রু কুঁচকে দারোয়ান বলেছিলেন, ‘কাপড়চোপড় রাইতে ঘরে ঢুকায় রাখবেন না? দিনকাল খারাপ!’




বাড়িওয়ালার ভ্রু কুঁচকানোর কথা আলাদা করে বলা কঠিন। সবকিছুতেই ভ্রু কুঁচকানোর বিস্ময়কর ক্ষমতা তাঁদের। ব্যাচেলর, বিবাহিত, তরুণ, কিশোর যা-ই হন, বাড়িওয়ালা শুধু ভ্রু কুঁচকে তাকাবেন। আপনি আমার কথাটা উড়িয়ে দিচ্ছেন তো? একটা উদাহরণ দিলে ঠিকই একমত হবেন আশা করি।




একবার গুনগুন করতে করতে সিঁড়ি দিয়ে নামছিলাম। বাড়িওয়ালার সঙ্গে দেখা। ভদ্রলোক ভ্রু কুঁচকে বললেন, ‘কোথায় যাচ্ছেন?’




‘এই একটু হাঁটাহাঁটি করে আসি।’




‘যান। হাঁটাহাঁটি করা খুব ভালো। তবে, কোনো কমপ্লেন যেন না আসে।...আপনার ভাড়াটে আমার বাসার সামনে হাঁটাহাঁটি করে—এই টাইপ আরকি।’




‘না না। কী বলেন!’




‘গুড। আর সিঁড়ি দিয়ে একটু আস্তে ওঠা–নামা করবেন। এমনভাবে হাঁটবেন, যেন শব্দ না হয়। অনেকে বিরক্ত হতে পারে, তাই না? অন্যভাবে নেবেন না, আপনি ছোট ভাইয়ের মতো, তাই বললাম।’




‘জি, ঠিক আছে।’




সিঁড়িতে নতুন টাইলস বসিয়েছেন, সে জন্য বোধ হয় এই চিন্তা। মানুষের প্রতি মায়া থাক না থাক, টাইলসের প্রতি তো আছে। সেটাইবা কজনের থাকে? সেদিন থেকে সিঁড়ি দিয়ে নিঃশব্দে ওঠা–নামার অনুশীলন শুরু করলাম। কঠিন কিছু তো না। তা ছাড়া সিঁড়িতে কারও পায়ের শব্দ শুনলে আমারও বিরক্ত লাগে। তো নিঃশব্দে সিঁড়ি দিয়ে নামছি, হঠাৎ আবার দেখা বাড়িওয়ালার সঙ্গে। দেখামাত্র ভ্রু কুঁচকে তাকালেন আমার দিকে। কিন্তু কিছুই বললেন না। পরদিন মা ডেকে বললেন, ‘কিরে, তুই নাকি পা টিপে টিপে সন্দেহজনকভাবে সিঁড়ি দিয়ে নামছিলি? ব্যাপার কী? কী করেছিস? তোদের জন্য তো সমাজে মুখ দেখানো যাবে না!’




এই হলো ব্যাপার। মাসের প্রথম সপ্তাহটা ছাড়া বাকি সব দিনই ভ্রু কুঁচকে থাকে বাড়িওয়ালাদের। কারণ, প্রথম সপ্তাহেই ভাড়াটা আনুষ্ঠানিকভাবে তাঁদের হাতে তুলে দিই আমরা।




বাড়িওয়ালারা সাধারণ মানুষ নন। ঢাকা শহরের মতো একটা জায়গায় যাঁর পাঁচ–দশতলা বাড়ি, তাঁকে সাধারণের কাতারে ফেলব—এত সাহস আমার নেই। সাধারণ মানুষ হলে গেট বন্ধ করা নিয়ে আরেকটু চিন্তাভাবনা তাঁরা করতেন নিশ্চয়ই। যে শহরে কেউ নিশ্চিত করে বলতে পারে না মতিঝিল থেকে মোহাম্মদপুর যেতে কতক্ষণ লাগবে, সেখানে রাত ১১টায় বাড়ির দরজায় তালা ঝুলিয়ে দিতে কঠোর হওয়া লাগে। শুধু তালা নয়, অনেকে তো সাইনবোর্ডও ঝুলিয়ে দেন বাড়ির দরজায়, ‘রাত ১১টার পর থেকে গেট বন্ধ—আদেশক্রমে বাড়িওয়ালা।’ ধরুন, গভীর রাতে ভূমিকম্প হলো, দ্রুত বাড়ি থেকে বের হতে হবে, তাই না? কিন্তু পারবেন না। গেট তো বন্ধ। ভূমিকম্প হলে প্রথমে যেতে হবে বাড়িওয়ালার কাছে (সাধারণত তাঁরা ভূমিকম্প টের পান না, দ্রুত ঘুমিয়ে পড়েন তো, ঘুম হয় গাঢ়)। চাবি খুঁজে সবাইকে নিয়ে তিনি যখন গেট খুলবেন, ততক্ষণে ভূমিকম্প শেষ, ভাগ্য খারাপ থাকলে আপনিও। আমার ধারণা, ঢাকার বাসায় ভাড়া থাকলে কবির সুমন গাইতেন, ‘কতটা কঠোর হলে তারে বাড়িওয়ালা বলা যায়...।’




শহরে এমন অসংখ্য দুর্ভাগা আছেন, যাঁরা সপ্তাহে অন্তত তিন দিন অফিস থেকে ৯টা–১০টার আগে বেরোতে পারেন না। অনেকের বাসা থেকে অফিসের দূরত্ব বস থেকে কর্মচারীর দূরত্বের সমানুপাতিক। তার মধ্যে অফিস থেকে বেরিয়ে কতক্ষণ পর বাহন পাবেন, তারও কোনো নিশ্চয়তা নেই। এই অবস্থায় প্রতিটি ভাড়াটে চাকরিজীবীর মাথায় একটা ভয়ংকর চাপ, ‘গেট লাগায় দিবে ভাই।’




কদিন আগে পাঠাও বাইকে করে বাড়ি ফিরছি। রাত পৌনে ১১টা, তবু ভয়ংকর জ্যাম। রাইডার করুণ মুখে বললেন, ‘ভাই, কিছু মনে না করলে আপনি আরেকটা বাইকে চলে যাবেন? আমাকে টাকা দেওয়া লাগবে না। বাসার গেট আটকায় দিবে সাড়ে ১১টায়। আমি পৌঁছাতে পারব না ভাই, প্লিজ।’




তাঁর কষ্টটা বুঝে ওই জ্যামের মধ্যেই নেমে গেলাম। ভদ্রলোক গেট খোলা পেয়েছিলেন কি না, জানি না, তবে আমি পাইনি। ফোন করে বাড়িওয়ালার কাঁচা ঘুম ভাঙিয়ে ভেতরে ঢুকেছিলাম। তালা খুলে ‘ওয়ার্নিং’ দিতে ভুলে যাননি তিনি। তবু আমি তাঁর কাছে কৃতজ্ঞ, কারণ আমি ভাড়াটে। তিনি এসে তালা খুলে না দিলে রাস্তায় বসে ‘ভেঙে মোর ঘরের চাবি নিয়ে যাবি কে আমারে’ ধরনের গান গাওয়া ছাড়া কীই–বা করতাম আমি?




তবে একটা ব্যতিক্রমী ঘটনাও ঘটেছিল কদিন আগে। সে রাতেও আমি দেরি করে ফেলেছি। বাস থেকে নেমেই ছুটছিলাম বাড়ির দিকে। এলাকার মার্কেটটা পেরোতেই শুনি পাশের কলাপসিবল গেটে ধাক্কা দিচ্ছে কে যেন। গিয়ে দেখি সেই চেনা মুখ! আমাদের বাড়িওয়ালা! ব্যস্ত ভঙ্গিতে কাকে যেন ফোন দিচ্ছেন বারবার। এই মার্কেটের শেষ মাথায় কিসের যেন একটা অফিস আছে তাঁর। চিন্তিত মুখে তিনি বললেন, ‘দেখো তো, পাশের দোকানটা খোলা আছে না? ওখানে জলিল নামে একজন আছে। ওকে একটু ডাকো।’




‘কোনো সমস্যা হয়েছে?’




‘না, মানে অফিসে কাজের মধ্যে ছিলাম, ওরা ভেবেছে আমি চলে গেছি। গাধাটা গেটে তালা দিয়ে দিয়েছে।’




আরেকটি ছুটির ঘণ্টা কেস। পাশের দোকানে গিয়ে দেখি এক বৃদ্ধ শাটার নামাচ্ছেন। জলিল কোথায় জিজ্ঞেস করতেই বললেন, ‘হ্যায় তো গেসেগা।’ দ্রুত বাড়িওয়ালাকে জানালাম সে কথা, ‘আংকেল, জলিল তো নাই।’




‘নাই মানে?’ চমকে উঠলেন বাড়িওয়ালা।




‘দোকানের বৃদ্ধ আংকেল বলল, উনি চলে গেছেন।’




বাড়িওয়ালার মুখে উদ্বেগের ছাপ, ‘ওই বুড়াকে আমার কথা বলো। বলো যে আমি মানে মকবুল সাহেব (বাড়িওয়ালার নাম) বের হবেন। চাবিটা নিয়ে আসতে।’




‘জি’ বলেই আমি আবার গেলাম সেই দোকানে। বৃদ্ধকে বললাম। বৃদ্ধ আরও বিরক্ত হয়ে বলল, ‘জলিল তো চাবি দিয়া যায় নাই।’




‘হায় হায়! এ তো “চাবি মাইরা দিসে ছাইড়া” টাইপ অবস্থা!’




আবার কলাপসিবল গেটের কাছে ছুটে গিয়ে দেখি অস্থির ভঙ্গিতে পায়চারী করছেন বাড়িওয়ালা। বললাম, ‘আংকেল, জলিল ভাই তো চাবি নিয়ে চলে গেছেন।’




বাড়িওয়ালা অসহায় হয়ে বললেন, ‘হায় হায়! কী বলো! বের হব কী করে? ছাগলটা তো ফোনও ধরছে না।’ একটু পর পাশের দোকানের বৃদ্ধ এসে বললেন, ‘কলা–রুটি কিছু দিয়া যামু, স্যার? সারা রাইত না খাইয়া থাকবেন কেমনে?’




বাড়িওয়ালা ধমকে বিদায় করে দিলেন বৃদ্ধকে। আমিও চলে যাচ্ছিলাম, ভদ্রলোক বললেন, ‘ইয়ে, তুমি একটু থাকো না, মানে জলিলের বাসা তো কাছেই। ও চলে আসবে।’




‘কিন্তু আংকেল, সাড়ে ১১টা তো বেজে গেছে, গেট তো বন্ধ হয়ে যাবে।’




‘আরে না না। আমি ফোন করে দিয়েছি তো। কোনো সমস্যা হবে না। আর ইয়াংম্যান, এখনই তো রাত করে বাসায় ফেরার বয়স...ইয়ে, তুমি একটু জলিলের নম্বরে কল দেবে? আমারটা ধরছে না।’




আমি খুব চাচ্ছিলাম চলে যেতে। তালা–চাবির চক্করে পড়লে কেমন লাগে, তা বুঝুক বাড়িওয়ালা। কিন্তু তবু আমি বাড়িওয়ালাকে ছেড়ে গেলাম না। কারণ ওই যে, আমি তো ভাড়াটে।




 


</p><li><a href='https://www.prothomalo.com/art-and-literature/article/1572073/%E0%A6%AC%E0%A6%BF%E0%A6%AC%E0%A6%BE%E0%A6%B9%E0%A6%BF%E0%A6%A4-%E0%A6%AA%E0%A7%81%E0%A6%B0%E0%A7%81%E0%A6%B7%E0%A7%87%E0%A6%B0-%E0%A6%AE%E0%A6%A8' target='_blank' >বিবাহিত পুরুষের মন</a><br><p>[
অনেক বেদনা তারতাই সে মদ খায়গুলশানে, শাহবাগে, সাকুরায়... জনসমুদ্রে সাঁতরায়,...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/27/281dad770c4b771a25290d53a189e8dc-5c24e0a371416.jpg?jadewits_media_id=1405570"><p>

অনেক বেদনা তারতাই সে মদ খায়গুলশানে, শাহবাগে, সাকুরায়... জনসমুদ্রে সাঁতরায়, কাতরায়, বলে‘হায় হায়! কেন তুমি বোঝ না আমারে?যা কিছুই এ জীবনে, এই যে রিয়েল সবএরাই অবাস্তব।এ জগতে সত্যি শুধু তুমি আর আমি।’ রাস্তায় কারা জানি হাসাহাসি করেরিকশায় আসে যায় কেউ কেউকেউ কেউ হাঁটে আরগাড়ির হর্নের চোটেমাঝরাতের ঘুম মোরবাপ বাপ করে ভেঙে পড়েউড়ে যায় না ফেরার দেশে। চোখ কচলায়ে কই,হ মামু, বুঝিয়াছি আমি,তবে শুনি তুমি নাকিবিয়া করা বউয়ের বিয়া করা স্বামী? বিষাদ বিদীর্ণ স্বরে সে আমারে কয়,‘বোঝ না এ ব্যাকুলতা?নক্ষত্রের চেয়ে বড় আমার প্রণয়!দারা–পুত্র–পরিবারআমি কার কে আমার!সব কিছু ছেড়েছুড়েতোমার পায়ের তলে লুটায়ে রয়েছি পড়ে।’ দিন যায় মাস যায়, রাস্তায় রাস্তায়কথা হয় ফেসবুকে, দেখা হয় স্কাইপিতেবিকালের আলো দেখি তার চোখেমুখেআমার জানালাজুড়ে ক্যামেলিয়াফুটতেছে সে–ও তো তা দেখে। ছুটির দুপুরবেলাবউয়ের বানায়ে দেয়া শর্ষে ইলিশশেষে তৃপ্তির হাসি হেসেবউয়ের বাড়ায়ে দেওয়া মসলার বাটি থেকেসুপারি উঠায়ে নিয়ে দাঁতে কাটে আরআমারে কয়, ‘ওগো জান!জানো না তো এ সংসার–কারাগারেবন্দী পাখির মতো ডানা ঝাপটাই।আসিতেছে শালাশালী, বউয়ের ডিমান্ড খালিএ শহর তাহাদেরে ঘুরায়ে দেখাই।এ রকম কিছু দায় এড়াতে পারি না সোনাপ্লিজ বাবু, বুঝবা না তুমি?বিয়া করা বউয়ের যে আমি হই বিয়া করা স্বামী।’ আমি বুঝি, আমি হাসি, আমি বলি ইশ্‌!আমার অটাম কালে, ক্যামেলিয়া পাতা ঝরেআমার চোখের পানি গুনে গুনে ধরে রাখেআমার বালিশ। তারপর কোন এক সন্ধ্যায়নিদারুণ বেদনায়, আমারে সে বলে‘তোমার প্রেমিককুল, তারা কেন বেঁচে থাকে?কেন তারা দম নেয় শ্বাস ফেলে?কেন তারা মদ খায়, শাহবাগে কেন তারাহাঁটাহাঁটি করে? কেন তারা ঘুরে ঘুরে ফিরে আসেআমার রাস্তায়? কী বিষম এ যাতনা, তুমি কি গো বুঝিবা না?ভালো ত বাসো না তুমি, শুধু অভিনয়!আজ আমি মদ খাবোআজ আমি মরে যাবোহাজার বছর ধরে পথ হাঁটিতেছি ভাইজীবনের গাঢ় বেদনার অবিরাম অবিরাম ভারসহিতে পারি না আরকোথায় গেল ড্রাইভার?’ অপার বেদনা তারআবার সে মদ খায়গুলশানে, শাহবাগে, সাকুরায়...হতাশায়, দুরাশায়, হিংসায় নীল হয়েবউয়ের বুকের পরে লীন হয়ে থাকে।থার্ড পার্সন সিঙ্গুলার,তারে কী বলিব আর আমি?বিয়া করা বউ এর সে তো বিয়া করা স্বামী। আমার এ জানালায়রাত নামে কুয়াশার মতো।ডানার রৌদ্রের গন্ধ মুছে ফেলে চিল।স্মৃতির মিছিল, ভিড় করেছায়া ফেলে, আলো নিয়ে চলে যায়।আর আমি গান গাই, মাঝরাতেআকাশে ঝুলন্ত থাকে ম্লান ভাঙা চাঁদ সে আমারে ডাকে, শক্তির কবিতায়চিতাকাঠও ডেকে যায়, আয় আয় আয়...যেতে পারি, যেকোন দিকেই আমি,কেন যাবো বলো?বলা হলো কত কথা, নির্ঘুম পার হলোআরব্য রজনী...আর কতো?পাশ ফিরি, এবার ঘুমাই...ঘুমঘোরে গান গাই বালিশের কানে কানে... ‘না বলা, না জানার ব্যথা রয়ে যাবে মনে মনে...’


</p><li><a href='https://www.prothomalo.com/art-and-literature/article/1562720/%E0%A6%A4%E0%A6%A8%E0%A7%8D%E0%A6%A6%E0%A7%8D%E0%A6%B0%E0%A6%BE' target='_blank' >তন্দ্রা</a><br><p>[
মোহাম্মদ সাদিক
২ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/10/26/b81b1663642d50c9768872c4ad0ee3b3-5bd2ac55591de.jpg?jadewits_media_id=1389735"><p>

যখন রাইখা আসি একাত্তরে




ও সখি তোমায় রক্তি নদীর পাড়ে




তোমার জন্য কান্দে আমার উড়াল পঙ্খি নাও




দেখো দেখি আমি কান্দি তুমি কান্দো—কান্দে হাওড় বাঁও




 




তুমি কার লাগিয়া বনবাসে সীতা হইতে রাজি




তুমি কার লাগিয়া সংসার ছেড়ে সন্ন্যাস নিলে আজি




কেন তুমি দুঃখ বেছে নাও




দিবার ঘরে বসত করে রাত্রি খুঁজে পাও?




 




রাত্রি যদি তোমার হইত, জোছনা তোমার ফুল




তুমি ভুল বাগানের বুকে শুয়ে বিরহী ব্যাকুল




চুল ছড়াইয়া নাও দৌড়াইয়া পায়ের নাগাল পাও




পায়ে–পায়ে খুঁজলে তবে হাজার ঘাটের নাও




 




এই পরানে তোমার পরান বান্ধা জনমভর




মনের আগুন মন ভুলেছে—সনটি একাত্তর




ঘর ছেড়েছে বাউল বিরাই কলেজ পড়া ছেলে




ঠেলেঠুলে ফকির সবাই আসল কে কোন কালে?




 




রাইখা আসি রক্তি তোমায় একাত্তরের রাতে




হাজার বছর পার হয়ে যায় এ কোন তন্দ্রাতে?




 


</p><li><a href='https://www.prothomalo.com/art-and-literature/article/1562719/%E0%A6%86%E0%A6%97%E0%A6%A8%E0%A7%8D%E0%A6%A4%E0%A7%81%E0%A6%95%E0%A6%BE' target='_blank' >আগন্তুকা</a><br><p>[
শামসেত তাবরেজী
১ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/10/26/b81b1663642d50c9768872c4ad0ee3b3-5bd2ac55591de.jpg?jadewits_media_id=1389735"><p>

কে? তুমি কে?




সন্ধ্যাবেলায় ঢলে পড়লে যে!




আর যা-ই হও হঠাৎ বৃষ্টি না




অথবা যে পালিয়ে গেল কুটিল কিশ্চিনা




তাহলে বল, তুই কে?




অবেলাতে এখন নিজেকে নিজে ধর্ষে!




ঝিম মেরে আছে জোনাকিরা




দিব্যি দিচ্ছি, না—খোদার কিরা




শিরায় শিরায় বহে যব, জয়তুন হাওয়া




মরুমন্ত্রে তারাদের দিতেছে ধাওয়া




তখন তুমি যা ছিলে সেই তুমি কে?




আমার একটু একটু চেনা লাগছে!




হিত্তি হরফে অনাপত্তি প্রেমে




সন্ধ্যাবেলায় হারামি ঢুকে পড়ল হাড়ের হারেমে!




মখমলে পারস্যের শেষ শীৎকার




গলন্ত গোলাপের চিলচিৎকার




বল ওরে সেই কে কি তুই? কথা দিচ্ছি, কাকপক্ষীকেও আমি বলব না




যেখানে জপছে নাম এক আধকানা,




কাঁপছে লিলিথ, কাঁপছে ধারাল খুরের খলতায়




জানি আমি, পরমেশ্বর তাকেই তো চায়!




তাহলে বল না, এই আমি কে?




সন্ধ্যা হতে না হতে নাহাচ্ছে ত্রিতরঙ্গে!




 


</p><li><a href='https://www.prothomalo.com/art-and-literature/article/1562717/%E0%A6%B8%E0%A6%BE%E0%A6%A7%E0%A6%A8%E0%A6%A4%E0%A6%A4%E0%A7%8D%E0%A6%A4%E0%A7%8D%E0%A6%AC' target='_blank' >সাধনতত্ত্ব</a><br><p>[
সাইমন জাকারিয়া
১ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/10/26/f7cf3acd6ef1ac0c897a2a5621301a21-5bd2abc220518.jpg?jadewits_media_id=1389734"><p>

তেরোশত নদী জল করে চলে টলমল




তোমার শরীরে




সুন্দরের বিদ্যা তুমি তোমারে প্রণামে আমি




আলোকে আঁধারে ॥




 




কামনা ব্যাকুল মন হলো বড় উচাটন




অনন্ত অন্তরে




এর নাম কাম ব্যক্ত বলেছে সাধু ও ভক্ত




জানে যে সন্তরে॥




 




জীবন যৌবন হলে নদীরা উজানে চলে




মিছে করে ভাটি




সাধুজনে তাই বলে রস–রতি অন্তঃস্থলে




রাখো পরিপাটি॥




 




গোরক্ষ-বিজয় পড়ি জলেতে গড়িয়ে বাড়ি




জ্ঞান পাই হাতে




নিরঞ্জন হয় নারী তারে কি সাধিতে পারি




ভক্তি–প্রেম সাথে॥




 




চন্দ্র সূর্য একভাবে দিগন্তে দেখতে পাবে




আলোর পালক




তবে কেন ভুল কর শুদ্ধ প্রেম প্রাণে ধর




নির্বোধ বালক॥




 


</p><li><a href='https://www.prothomalo.com/art-and-literature/article/1561867/%E0%A6%B6%E0%A6%BE%E0%A6%AE%E0%A6%B8%E0%A7%81%E0%A6%B0-%E0%A6%B0%E0%A6%BE%E0%A6%B9%E0%A6%AE%E0%A6%BE%E0%A6%A8-%E0%A6%85%E0%A6%A8%E0%A7%82%E0%A6%A6%E0%A6%BF%E0%A6%A4-%E0%A6%AE%E0%A6%BE%E0%A6%93-%E0%A6%B8%E0%A7%87%E2%80%93%E0%A6%A4%E0%A7%81%E0%A6%82%E0%A7%9F%E0%A7%87%E0%A6%B0-%E0%A6%95%E0%A6%AC%E0%A6%BF%E0%A6%A4%E0%A6%BE' target='_blank' >শামসুর রাহমান অনূদিত মাও সে–তুংয়ের কবিতা</a><br><p>[
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/10/19/2ca7e951869bb0ae739999be0e064e7a-5bc97c1c82ee7.jpg?jadewits_media_id=1387414"><p>

লিউপান পাহাড়েআকাশ অনেক উঁচু, মেঘমালা কেমন বিবর্ণ,আমরা দেখছি বুনো রাজহংসীগুলি হচ্ছে অদৃশ্য দক্ষিণে।যদি ব্যর্থ হই ওই মহাপ্রাচীরেপৌঁছাতে তাহলে আমরা পুরুষ নামের যোগ্য নই,আমরা যারা ইতিমধ্যে শত শত মাইল করেছি অতিক্রম।লিউপান পাহাড়ের সুউচ্চ চূড়ায়লাল পতাকারাপশ্চিমা হাওয়ায় তরঙ্গিত, কী স্বাধীন।আমরা ধরেছি হাত আছে দীর্ঘ দড়িআমরা কখন কক্ষে বাঁধব ধূসর ড্রাগনকে?শাওশানে ফেরামনে পড়ে যাওয়া কোনো আবছা স্বপ্নের মতোঅনেক আগেকার পলাতক অতীতকে আমি অভিশাপ দিই—আমার দেশের মাটি, কেটে গেছে বত্রিশটি বছর।যখন স্বেচ্ছাচারী শাসকের কালো নখগুলিওপরে তুলে ধরছিল ওর চাবুক,লাল পতাকা জাগ্রত করেছিল ভূমিদাসকে, হাতে যার টাঙ্গি,তিক্ত বলিদান দৃঢ় অঙ্গীকারকে করে শক্তিশালী,যা নতুন আকাশে চাঁদ আর সূর্যকে জ্বালিয়ে রাখার সাহস জোগায়কী সুখী! আমি দেখছি ধান আর মটরশুঁটির তরঙ্গিত খেত,আর দেখছি চতুর্দিকে সন্ধ্যার কুয়াশায় বীরদের ঘরে ফেরা।পরির গুহাগোধূলির গাঢ় দীর্ঘ ছায়ায়দাঁড়ানো কী দৃঢ় পাইনের শ্রেণি।বর্ণিল মেঘ উড়ে যায় দূরে, প্রশান্ত, দ্রুত।অপরূপ রূপে প্রকৃতি নিজেকেছাড়িয়ে গিয়েছে পরির গুহায়।বিপজ্জনক পাহাড় চূড়ায় সুন্দরীতমাঅনন্ত তার বৈচিত্র্যে করে বসবাস।কমরেড কুও মোজোকে জবাবচরাচরে ফেটে পড়ল দুরন্ত বৃষ্টি ঝড়,তাই শাদা হাড়ের স্তূপ থেকে উঠে এল এক শয়তান।বিভ্রান্ত সন্ন্যাসী ছিলেন না আলোর পরপারে,কিন্তু বিদ্বেষপরায়ণ অপদেবরা ধ্বংসলীলায় মেতে উঠবেই।সোনালি বানর দারুণ রোষেঘোরালো তার অতিশয় ভারী লাঠিআর ফিরোজা পাথরের মতো আকাশ থেকে মুছে গেল ধুলো।আজ, যখন আবার দূষিত কুয়াশা উঠে আসছে,আমরা অভিবাদন জানাই সেই বিস্ময়কর্মা সুউচ্চ কুংকে।




টাপোটিলাল, কমলা, হলুদ, সবুজ, নীল, নীলচে-বেগুনি, বেগুনি—এই রঙিন ফিতে আকাশে দুলিয়ে নাচছে কি?বৃষ্টির পরে রোদ ফিরে আসে তেরসা হয়েএবং পাহাড় আর গিরিপথ হয়ে যায় আরও গাঢ় নীল।একদা এক উন্মত্ত যুদ্ধ বেধেছিল এখানে,গ্রামের দেয়ালগুলি, বুলেটে বিক্ষত,এখন পাহাড় আর গিরিপথটিকে দিয়েছে সাজিয়েএবং ওদের করেছে দ্বিগুণ সুন্দর।




সংগ্রহ ও টীকা: মাসুদুজ্জামান১৯৭৬ সালের ৯ সেপ্টেম্বর চীনের সমাজতন্ত্রী নেতা মাও সে–তুং মারা যান। সঙ্গে সঙ্গে পৃথিবীজুড়ে সমাজতন্ত্র মতাদর্শী মানুষের মধ্যে শোকের ছায়া নেমে আসে। তিনি কবিতাও লিখতেন। বলা বাহুল্য, বাংলাদেশের মুক্তিসংগ্রামে চীনের ভূমিকা বিরূপাত্মক হলেও মাও সে–তুং তখনো শ্রদ্ধেয় নেতা হিসেবে এ দেশের কবি-লেখকদের কাছে গুরুত্ব পেতেন। সমাজতন্ত্র সম্পর্কে আগ্রহী ছিলেন কবি শামসুর রাহমানও। সম্ভবত এ কারণেই মাও সে–তুংয়ের মৃত্যুর পর তাঁর পাঁচটি কবিতা তিনি অনুবাদ করেন। আর ওই অনূদিত কবিতাগুলো ছাপা হয় মাওয়ের মৃত্যুর তিন দিন পর, ১৯৭৬ সালের ১২ সেপ্টেম্বর, দৈনিক বাংলার সাহিত্য পাতায়।অনুবাদক হিসেবেও শামসুর রাহমানের খ্যাতি অনন্য। তিনি সাধারণত তাঁর পছন্দের কবিদের কবিতাই অনুবাদ করেছেন। রাহমান অনূদিত কবিদের তালিকায় আছেন রবার্ট ফ্রস্ট, খাজা ফরিদ, পাবলো নেরুদা, হোর্হে লুই বোর্হেস, পল এলুয়ার, তাদেউশ রোজেভিচ, ই ই কামিংস, কাইফি আজমি এবং আরও অনেকে। শামসুর রাহমানের এসব অনুবাদের সমন্বয়ে ২০১১ সালে অনুবাদ কবিতাসমগ্র শিরোনামে প্রথমা প্রকাশন থেকে একটা বই বেরিয়েছে। তবে ওই বইতে মাও সে–তুংয়ের এই কবিতাগুচ্ছ সংকলিত হয়নি। সেই হিসেবে তাই কবিতাগুলো এখনো অগ্রন্থিতই রয়ে গেছে।




মাও সে–তুংয়ের এই কবিতাবলিতে তাঁর রাজনৈতিক বোধের সঙ্গে নন্দনবোধও অটুট। আবার শামসুর রাহমানের মতো কবির হাতে অনূদিত হওয়ার কারণে এগুলো হয়ে উঠেছে কাব্যগন্ধীও।




কবিতার বানানের ক্ষেত্রে সমকালীন বানানরীতি অনুসরণ করা হয়েছে।


</p><li><a href='https://www.prothomalo.com/art-and-literature/article/1571000/%E0%A6%B9%E0%A6%B0%E0%A6%BF%E0%A6%A6%E0%A6%BE%E0%A6%B8%E0%A7%87%E0%A6%B0-%E0%A6%AC%E0%A6%BE%E0%A7%9C%E0%A6%BF' target='_blank' >হরিদাসের বাড়ি</a><br><p>[
হুসনার মার মাথা বোধ হয় পুরোপুরি নষ্ট হয়ে গেল। একা একা বকে যেতে থাকেন সারা...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/21/5e6113c8e150e5589618ec93458d1633-5c1c8b0b81ec3.jpg?jadewits_media_id=1403577"><p>

হুসনার মার মাথা বোধ হয় পুরোপুরি নষ্ট হয়ে গেল। একা একা বকে যেতে থাকেন সারা দিন। হুসনার সেদিকে নজর দেওয়ার সময় কোথায়? সংসারের মেলা কাজ। আধ-পাগলা মায়ের কোলে গ্যাদা ছেলেটাকে তুলে দিয়ে সে ছুটে বেড়ায়। বাচ্চাকে দুই হাতে ধরে হুসনার মা বলে, চল পুইত, হরিদাসের বাড়িত যাই।




সে কথা শুনে ফেলে অন্ধ কয়েস মিয়া। হুসনার শ্বশুর। সারা দিন বারান্দায় বসে হুশহাস করে মশা-মাছি তাড়ায়, আর কান পেতে হুসনার মায়ের কথা শোনে। সে চিৎকার করে বলে, বেয়াইন, খবরদার, ওই বাড়ির মাত মুখত আনছ না। আমারার নাতিক লই ওতা কইস না।




হুসনার মা একলিমা বিবি, নাতিকে হাত থেকে নামিয়ে কোলের টোপরে বসায়। কয়েস মিয়ার কথাটা নিয়ে ভাবছিল, তখনই হাঁস দুটো এল। তারা লম্বা গলা তুলে তুরতুর করে একলিমা বিবির পায়ে ঠোকরায়। তাতে সে হেসে ওঠে, বলে, যাহ... । এ সময় সে একটু আগে শোনা কথাটাও ভুলে যায়। রাজহাঁসের সঙ্গে সোহাগ করে, যাহ, গাঙ্গেত যা। আর তখন গল্পও পাল্টে যায়, বলে, বুঝলাইননি বেয়াই, গুন্ডগোলের বছর এমন দুইখানি হাঁস বেইচা, বাপে আমারার বিয়া দিছিল।




কয়েস মিয়ার রাগ হয়। বিটি খালি বিয়ার গল্প ফান্দে। বয়স হইল, লাজ–শরম নাই। একলিমা বিবি থামে না, সে জানায়, সেই হাঁস বেচা তখন বাক্কা কঠিন ছিল। রাজহাঁস দুটো তখনো তার দিকে ঠোঁট বাড়িয়ে ধেয়ে আসে, সে হাত উঠায়, হাওইত...যা...। তারপর আবার বলা শুরু করে, যুদ্ধের সুম, মাইনষ্যা তো হাঁসত কিনছে না। আমারার বড় কাকায় তা বাদে বালি বাজার তামাত গেছিল। সেইখানে হুরমত সর্দার কিনছিল, তারও এক গপ আছে গো বেয়াই।




কয়েস মিয়া জানে, এরপর সেই একই গল্প করবে হুসনার মা। হুরমত সর্দার সেই হাঁস রাইন্ধা পাঁচটা মিলিটারিরে খাওয়াছে। আর একলিমা বিবির বিয়াতে পাড়া-পড়শি খাইল খাসিয়া পানের খিলি। পরদিন খবর আসে, পাঁচজন মিলিটারি শ্যাষ! হুরমত নাকি বিষ দিছিল! সারা বিশ্বম্ভরপুরে সেই কথা জালুনদীর ঢেউয়ের আগে ছুটছে। সে ঘটনা কয়েস মিয়াও জেনেছিল। তখন তার হুসনার মার বিয়ার খবর জানা ছিল না। কেবল জানত, হুরমত সর্দার মিলিটারি মারছে! আর তাতে গ্রামে যেন কেয়ামত নামে। দলে দলে পাকসেনারা আসতে থাকে, সবাই ছুটে পালায়ছিল। একলিমা বিবি হেসে উঠে বলে, বিয়ার রাইতে হুসনার বাপোর লগে আমিও নৌকায় উইঠা পালাইছিলাম।




কয়েস মিয়া বলে, থামেন।




কিলাই, আপনি হুতেইনা?




কয়েস মিয়া ভাবে, একলিমা বিবির গল্প শোনার চেয়ে, বাড়ি ছেড়ে চলে যাওয়া ভালো। বেটি খালি আকথা-কুকথা মাতে। বেটির উপরি দোষ। নিজের চক্ষু দুইখান ভালো থাকলে, সে ঘর ছাড়ত। কিন্তু এখন পারে না। বড় ঘরের বারান্দায় বসে কয়েস মিয়া শুনতে শুনতে রাগে ফোঁসফাঁস করে আর মাছি তাড়ায়। উঠোনের বরইগাছের নিচে বসে একলিমা গল্পেই মেতে থাকে।




হুসনার মায়ের কেবল হরিদাসের গল্প। হরিদাসের নাকি এককালে দিরাইতে বাড়ি ছিল। সে মেলা দিন আগের কথা, কয়েস তা জেনেছে শফিকুলের বাপ, আতিকুলের কাছে। সে গোন্ডগোলের সময়েরও আগে কথা, তখন হিন্দু-মুসলিম ভাগ হইল। তাতেই সে দিরাই ছেড়ে সীমান্তে গেল। মানুষ ভুলে যায় সেসব কথা। কিন্তু যুদ্ধে বেঁচে ফেরা মানুষের মুখে করে আবার হরিদাসের গল্প ফিরে আসে, কালনীর তীর হয়ে, জাদুকাটা নদী হয়ে, রক্তি নদী হয়ে সারা সুনামগঞ্জে। শুধু হরিদাস না, মানুষ গণি মিয়ার গল্পও করে। গন্ডগোলের পর কয় বছর সে গল্প খুব করছে সবাই। এখন তা আর কারও মনে নাই। কেবল একলিমা বিবি ভুলতে পারল না। তার আবার গল্প শুরু হয় বিয়ের রাত থেকে।




একলিমা বিবির মতে, গোন্ডগোলের জন্যিই বাপ হুট কইরা বিয়া দিল। হুসনার বাপ আতর আলীর লগে। আতর আলীর নাম নিতেই একলিমার মনে পড়ে হুসনার দাদা জমির আলীর কথা। সেও এক জোয়ান তাগড়া মানুষ ছিল। হুসনার বাপের জন্মেরও আগে, সে স্বপ্ন দেখল, বাড়ির পেছনে করচবনের মধ্যে একখানা গাছ। তাকে স্বপ্ন দেখিয়েছিল পীর শাহ্ আরিফিন। তাহেরপুরে পীরের মোকামে নাকি জমির আলীর যাওয়া-আসা। সে তার মুরিদ, সেই মুরশিদই নাকি স্বপ্নে গাছখানা দেখায়। জমির আলী নিশ্চিত, গাছটা আগরগাছ। একলিমা বলে, স্বপ্ন দেখাছে না, তার বাদে পোয়ার জন্ম, তাতেই হুসনার বাপের নামও রাখছিল আতর আলী। বাদে কতদিন ব্যাটায় করচ বনে আগরগাছ খুঁইজা ফিরছে, তা গাছখান পাইছে না। লাখ টাকার গাছের শুকে তো পাগল হইল। তা পুতের নাম কইলাম আতরই আছিল।




যদিও সবাই জানে, এই হাওর-বাওরে হিজলগাছ থাকলেও আগরগাছ নাই। তবুও হুসনার মায়ের গল্পের শেষ নাই। সেও আজকাল স্বপ্নও দেখে। এইসব কথা বলে লাজুক হাসে, তার ধারণা শ্বশুর মরলে, স্বপ্নরোগটা তাকে দিয়ে গেছে। প্রত্যেক রাতেই স্বপ্ন দেখে। সব পীর–মুরশিদের দোয়া। তা একলিমা বিবি কোনো দিন লাখ টাকার স্বপ্ন দেখতে পারল না। বেটি খালি স্বপ্নে আকথা-কুকথা দেখে। তাতে কয়েস আলীর ভীষণ রাগ। পীর আরেফিনের ভক্ত সেও। চোখ ভালো থাকতে প্রতিবছর যেত জাদুকাটা নদী পেরিয়ে রাজগাঁও, বারুনি মেলায়। তা সে মেলা দিনকার কথা। কিন্তু হুসনার মা যখন গল্প করে, সবার মনে হয়, এই তো সেদিনের কথা। জাদুকাটা নদী পেরিয়ে, ছোট খাল দিয়ে তারা বিশ্বম্ভরপুর গেল, রাজপাড়ায় গেল। এত কিছু একলিমার মনে থাকে না, মনে থাকে পরনে জরির মালা শাড়ি। যা পরে সে আতর আলীর হাত ধরে উঠে বসেছিল গরুর গাড়িতে। সেই গাড়োয়ান ছিল এক হাজাম ব্যাটা। সে নদী পাড়ি দেওয়া মানুষকে গাড়িতে করে সীমান্তে নিয়ে যেত। সেই তাদের নিয়ে গিয়েছিল হরিদাসের বাড়ি। নোম্যান্স ল্যান্ডে। একলিমা কি আর বুঝত সীমান্ত রেখা কী? সে ভেবেছিল ইন্ডিয়া। তাই মিলিটারির ভয় মনে থাকে না। তা বাড়িভর্তি মানুষ আর মানুষ। গন্ডগোলের তোড়ে ভেসে আসা মানুষ। হরিদাসের বাড়ির কালীমন্দিরের চাতালে আশ্রয় নিল একলিমা আর আতর আলী। সে কথায় হুসনার মা জানায়, বাপ-কাকার বাড়িঘর ছাইড়া, জোয়ান মর্দ আতর আলীর লগে যাইতে ভয় পাইছি। তার কণ্ঠ লাজুক হয়, বলে, হেরে আমি চিনছি না তো। কেবল কবুল কয়নের সম, একনজর দেখছিলাম। তা সে তো অচেনায়, নাহ?




এ কথার উত্তর কেউ দেয় না। যুদ্ধের সময় কে আর কারে ভালো করে দেখতে পায়। তারা তো আর আতর আলীরে কোনো দিন দেখে নাই। খালি গপ শুনে চেনা যায়? সে তো আর বাড়ি ফেরে নাই। তাতেই একলিমা বিবির মনে গেঁথে থাকল হরিদাসের বাড়ি। সে জানায়, ব্যাটার কিতা হইছে বা! কুনখানকার কোন গণি মিয়া, তার লগে খায়খাতির করে যুদ্ধে গেল, আর ফিরছে না। তখন আতর আলীর গল্প ফুরিয়ে আসে। যুদ্ধ থেকে না ফেরা মানুষের গল্প আর বাড়ে না। যুদ্ধের বিয়ে, যুদ্ধেই শেষ। কিন্তু শেষ হয় না হুসনার মার গল্প। তার চোখে লেগে থাকে আতর আলী। হরিদাসের বাড়ি। বেলা বাড়লে পাড়ার দুই–একজন এসে জোটে সে গল্পে।




একলিমা বলে, সে আইচ্ছা শরমের মাত, ব্যাটার তো বিয়ার হাউস আছিল। তার পিছে যুদ্ধের মধ্যে কেউ বিয়া করে? হুসনার ছেলেটি কোলের মধ্যে ঘুমিয়ে থাকে। একলিমা বাড়তি কাপড় টেনে নাক ঢাকে, ব্যাটায় মোরে ভালা পাইছে, সোহাগ চাইত। তা সেই রাতে... বলে থেমে যায়। উৎসাহী পাড়ার মানুষ ঠ্যালা দিয়ে উগড়ে না দিলে আগায় না। হাবুলের মা কয়, খও না বুজি, তার বাদে কিতা।




তখন আবার একলিমা বলে, ব্যাটার বাক্কা শক্তি আছিল। একরাইতে মন্দিরের চাতাল থেকে পাঁজাকোলা কইরা বাদারে নিল। অন্ধার রাইত, তারার চোখ যেন বাগডাশার নাহাল জ্বলে। দূরে গুলির শব্দ পাইছি। ভয়ে আমি সিটকাই আছিলাম। জঙ্গুলো ধারে নিয়া কইছিল, বউ আয় আমারার এই খান্দইতে শুই। এরপর আর বলতে পারে না। শরম পায়। হাবুলের মা হাসে, বুইছি, তুমারার সোহাগ করইছে।




তার উত্তর না দিয়ে একলিমা বলে, তা বাদে ব্যাটায় গণি মিয়ার লগে যুদ্ধে গেল।




গণি মিয়ার সঙ্গে আতর আলীর যুদ্ধে যাত্রার কথায় হুসনার মায়ের মাথা আবার আওলায়। বলে, গণি মিয়াই সব খাইছে। ব্যাটার যুদ্ধের নিশা। তারপর আর গল্পের আগা-মাথা কিছুই ঠিকঠাক থাকে না। কখনো সে বলে হুসনার বাপের নাম গণি মিয়া, কখনো বা বলে, আতর আলী। কয়েস মিয়ার তাতে ভীষণ আপত্তি। সে হুসনারে কথা শোনায়। হুসনা রেগে যায়, কিতা খন আধ-পাগলা মানুষের মাত শুনতেইন? না আমারার মাত।




হুসনা জানায়, তার নানা তারে বাপের গল্প কইছে। যুদ্ধের গল্প কইছে। রাতে স্বামীর কাছে শুয়ে গুনগুন করে কাঁদে হুসনা। শ্বশুরের এমন কথায় দুখ লাগছে। সুহেল মিয়া সীমান্তের কারবারি লোক। সে হুসনারে বুঝ দেয়, কানা মানুষের মাতে কান দিছ না? তাগোর মাত ধরন নাই।




হুসনা স্বামীর বুকের মধ্যে চেপে আসে, বলে, তুমি কি সীমান্তে বাড়িটা দেখছইনি? সেই মন্দিরটারে।




এমন কথায় সুহেলের রাগ হয়, মুখে বলে না। বরং সোহাগ করে, উতা কি আর আছইনি? যুদ্ধের পর হরিদাস নাকি ইন্ডিয়া গেছেগা। ওই তো রাজপাড়া ছাইড়া নোম্যান্স ল্যান্ড, এখনে কোনো ঘরও নাই। শুনছি মন্দিরেরও কয়টা পিলার আছে।




তুমি দেখছইনি?




তা, হুনছি, সীমান্ত পিলার, পাড়ি দিয়া দুই দ্যাশের মধ্যে এক কয়ার জমিন আছে।




একলিমা মেয়েকে সেই বাড়ির গল্প বলতে পারত। যুদ্ধের ছয়টা মাস সে তো ওইখানেই ছিল। তখন কত লোক সেদিক দিয়ে ইন্ডিয়া গেল। কতজন হরিদাসের বাড়ি ঘিরে রয়ে যায়। কিন্তু সে কথা আজ গুছিয়ে বলতে পারে না। যুদ্ধের গল্প করতে গেলেই তার কেবল আতর আলী, জাদুকাটা নদী, গণি মিয়ার কথা মনে পড়ে। চোখের তারায় ভাসে লাল জরির মালা শাড়ি। কিন্তু ছয় মাস তো মেলা দিন। সেখানে কত কত ঘটনা। হরিদাসের বড় ছেলেটা যুদ্ধে মরল, তা কি আর সে হুসনারে বলতে পারল। ভুলে ভুলে যায়। কিন্তু যেদিন হুসনার স্বামী বাড়ি ফেরে না, সে দিনগুলোতে একলিমা বিবি অস্থির হয়ে ওঠে। বারবার হুসনারে জিগায়, ব্যাটায় কুনখানো গেছে?




হুসনা বলে, কারবার করার কাজে তো ওপারো গেছে।




তখন চকিতে একলিমার হরিদাসের কথা মনে পড়ে। সেও একজন কারবারি লোক আছিল। সেও ইন্ডিন জিনিস আইনা রাজগাঁও বিক্রি করছে।




হুসনা জিগায়, তুমি তারার দেখছইনি?




দেখবাম না ক্যা? তারার বাড়িত তো আছিলাম। তুই অখন প্যাটে, যুদ্ধ শ্যাষে বাজানে আমারে খুঁইজা আনছিল।




সে কথা হুসনা জানে, নানাজান বলেছে। এমন কি এ কথাও শুনেছে যে হরিদাস এই সুনামগঞ্জেরই লোক। কালনীর কূলে বাড়ি ফেলে ওই সীমান্তে বাড়ি করছিল। খুব বেশি জানতে চায় না হুসনা। এত খবরের কি দরকার? নানাবাড়িতে বেড়ে ওঠা হুসনা, এখন তার সোনার সংসার। যদিও নিজের পাগল মা আর অন্ধ শ্বশুরের যন্ত্রণা কম না, তবুও সুহেল মিয়া ভালো মানুষ। কারবারিতে হাত পাকা, অভাব নাই। তাতেই হুসনার আনন্দ। মায়ের সংসার হলো না, নিজের স্বাধীন সংসারকে সে আঁকড়ে ধরে থাকে।




হুসনা শুনতে না চাইলেও একদিন হরিদাসের বাড়ির গল্প ফিরে আসে। তখন চৈত্র মাস। হুসনার শ্বশুর সারা দিন আফসোস করে, চোখ তো ভালো নাই। থাকলে সে নিজেই পীর আরেফিনের ওরসে যেত। সুহেলকে কয়েকবার বলে। ছেলের সময় নাই। এমন দিনে হুসনার মা বেশ খেপে ওঠে, পীর আরেফিনের মুরিদ হবে। এতদিন বাদে জেদ ধরে, যাবে পীরের মোকামে। তার বকবকানি বাড়ে, বাড়ে অস্থিরতা। সেই চৈত্র মাসেই একলিমা বিবি শ্বশুরের ন্যায় লাখ টাকার স্বপ্ন দেখে। সে স্বপ্নে খুঁজে পায় হরিদাসের বাড়ি! সকালে উঠে সে কথা বলে, হরিদাসের কালীমন্দিরের চাতালে একটা আগরগাছ, লকলক করে বেড়ছে। ঠিক যেন তোর বাপের মতো, জোয়ান-তাগড়া। বাকিটুকু আর হুসনা শোনে না, তার সময় কোথায়? সংসারে মেলা কাজ। সে মায়ের স্বপ্নের কথা ভুলেই যায়। কিন্তু সন্ধ্যায় যখন একলিমা বিবিকে খুঁজে পাওয়া যায় না, হুসনার তখন মনে পড়ে, আগরগাছ আর হরিদাসের বাড়ির গল্প। গ্রামে খোঁজ পড়ে যায়, কোথায় একলিমা বিবি? একমাত্র বাসেত মিয়া খানিক বলে, কিতা খইলা, দুপুরেই তো দেখছিলাম। কিতা জানি খুঁজে। জিজ্ঞাস করতে কইল, আগরগাছ।




গ্রামের মানুষ হুসনার মাকে আর খুঁজে পায় না। পীরের বাড়ি পর্যন্ত লোক পাঠানো হয়, সেখানেও নাই। সেই শোকে হুসনার কান্নায় বাড়ি ছাপিয়ে যায়, কিন্তু সবাই অবাক হয়ে দেখে কয়েস মিয়াও কান্দে। অন্ধ মানুষটা বলতে থাকে, পাগল বেটি, তোরা কেউ তারে মায়া করছিস না।




সবার চোখ বুড়ো কয়েস মিয়ার দিকে, এত দিনের রাগ তার উবে গেল! তার অকেজো চোখ বেয়ে পানি পড়ে, যেন মার্সিয়ার ক্রন্দন। হুসনা দেখে বারান্দায় বসে অন্ধ মানুষটা একা একা বলতে থাকে, পাগলী বেটি, কিতা রে বাপ, সে কি আগরগাছ পাইতনি? না আতর আলীরে খোঁজ পাইত...




হুসনা কাছে গিয়ে বলে, কিতা কন? এই হিজল-করচার জঙ্গুলও আগরগাছ অয় না।




কয়েস মিয়া বলে, মনে খয় তোর মা হরিদাসের বাড়ি খুঁজাত গেছে। তারে কোন আর পাওয়া যাইবনি।


</p><li><a href='https://www.prothomalo.com/art-and-literature/article/1568764/%E0%A6%A8%E0%A7%80%E0%A6%B2%E0%A6%9A%E0%A7%87-%E0%A6%A6%E0%A6%BF%E0%A6%A8' target='_blank' >নীলচে দিন</a><br><p>[
আহমেদ খান
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/07/6eb7d7c8afd8e9c2ab33873a5473886a-5c0a18e2e2037.jpg?jadewits_media_id=1399780"><p>

শুক্রবারের সকাল হতে হতে যে খবরটা পাওয়া গেল, তা হলো ঝুমুর নেই—হাওয়া ।




ছুটির দিনে এমন বীভৎস খবর শুনতে কারোরই ভালো লাগার কথা না। একে শীতের আমেজ, তার ওপর এমন সংবাদ, আমার মনে হলো আজ উঠে আর কাজ নেই। পর্দার ওপার থেকে কমলা রোদ এসে পড়ছে ঘরের ভেতর, সেখানে একটা ঘোড়া দাঁড়িয়ে আছে নিঃসঙ্গ। তীর্থ এখন এ ঘোড়ায় আর চাপে না। মাঝেমধ্যে শুধু টেনেটুনে এখানে–ওখানে রাখে। তীর্থর কণ্ঠ বাইরে, তার মায়ের সঙ্গে। বলছে, জুমু কই, জুমু?




ঝুমুরকে তীর্থ জুমু বলত। ওর মা বুয়া বলে ডাকত। আমি কিছু বলতাম না। বুয়া বলার জন্য ঝুমুরের বয়স কম ছিল। সতেরো–আঠারোর কাউকে বুয়া বলতে কেমন যেন বাধে!




রুনার কণ্ঠ, ল্যাপটপ আছে, বুঝেছ, নিয়ে যায় নাই!




আমার কিছু বলতে ইচ্ছা করছিল না। তবু বললাম, তা–ও ভালো।




রুনার কণ্ঠ, ভালো আবার কী? কী কী নিয়ে গেছে, এখনো কি জানি নাকি?




আমার এবার বলতে ইচ্ছা করল, খুঁজে দেখো। কিন্তু বললাম না। তীর্থ বাইরে থেকে বলল, বাবা, জুমু নাই গা!




ঝুমুর কাজে-টাজে ভালো ছিল। মাস ছয়েক আগে এসেছিল। ওর এক চাচি বা এমন কেউ নিয়ে এসেছিল। বলেছিল, আপনাদের বাড়িতেই রাখতেছি। দুজন মানুষ আপনারা…কাজকাম কম!




রুনা বলেছিল, না না কাজ অনেক। তীর্থ ছোট না, এর কাজ আছে মেলা। দরকার নাই।




আমি অবাক হয়ে শুনছিলাম রুনার কথা। ঠিকঠাক একটা কাজের মেয়ে পাচ্ছে না বলে রুনার শতেক অনুযোগ। ছুটা বুয়াটা কাজে খুব ফাঁকি দেয় বলে প্রায় প্রতিদিন এসএমএস করে যখন অফিসে থাকি…আর এখন কিনা মেয়েটাকে বিদায় করে দিতে চাচ্ছে!




কিন্তু চাইলেই আর পারে কই! রেখে দেয়। বাধ্যই হয়। কাজ তো কম না। তীর্থ যেভাবে ঘর অগোছালো করে, সেসব ঠিকঠাক করে রাখতেই অন্তত একজন লাগে। ঘরের অন্য কাজ তো আছেই! রাতে রুনাকে বলি, মেয়েটাকে রেখে ভালো করেছ!




রুনা তাকায় আমার দিকে। তারপর একটা শ্বাস ফেলে বলে, তোমার তো ভালো লাগবেই!




এ কথার মানে খুঁজে পাই না। তীর্থ বলে, বাবা, মোবাইল!




মোবাইল নিয়ে এটা-সেটা বের করতে থাকে তীর্থ। রুনাকে বলি, তোমার কাজে হেল্প করতে পারবে বলেই বলছিলাম। তোমার যদি আপত্তি থাকে তো রেখো না।




রুনা এমন একটা ভঙ্গি করে যে আমি বুঝে উঠতে পারি না, সে আসলে কী বোঝাতে চাইছে। বলি, কোথায় থাকতে দিচ্ছ? রুনা বলে, কেন? বেডরুমে দিলে তোমার সুবিধা?




আমার মেজাজ খারাপ হয়। রুনার এই ইঙ্গিতপূর্ণ কথা অপমানজনক। কিন্তু কিছু বলার আগেই একটা গোঙানির শব্দ ভেসে আসে। তীর্থ আমার মোবাইলে ভিডিও ফাইলে ঢুকে পড়েছে। সেখান থেকে একটা বাজে ভিডিও চলতে শুরু করেছে। আমার দিকে তাকিয়ে কটমট চোখে রুনা বলে, ছেলেকে এইসবই শেখাবে তাহলে?




হড়বড়িয়ে তীর্থের হাত থেকে ফোন নিয়ে নিই আমি। ভিডিওটা বন্ধ করি। তীর্থ বলে, নঙ্গু নঙ্গু!




আমার হাত থেকে ঝটকায় মোবাইলটা নিয়ে মেঝেতে ছুঁড়ে দেয় রুনা। ঝনঝনিয়ে ভেঙে যায় ফোনটা। পরে নতুন একটা মোবাইল কিনতে হয় আমাকে। সেই অর্থে নতুন ফোনের বয়স আর এ বাসায় ঝুমুরের বয়স এক সমান—ছয় মাস!




দুই.




গতকালকের মাংস ছিল—সেটা দিয়ে পরোটা খেতে খেতে অনলাইনে নিউজপেপার দেখছিলাম। তীর্থ ওটস খাবে না। সেটা নিয়ে রুনার সঙ্গে একপশলা বিবাদ হয়ে গেছে। এরপর কিছু একটা হলেই রুনা তীর্থকে পেটাবে। বিস্ময়করভাবে সত্য যে আমি মনে মনে সেই সময়টার অপেক্ষাও করছি। কিন্তু রুনা আজকে অন্য ছুটির দিনের চেয়ে আশ্চর্য রকম শান্ত। জুসের গ্লাসটা বাড়িয়ে দিয়ে যেন কথার কথা বলছে, এমনভাবে বলল, ঝুমুরকে টাকা দিয়েছিলে কোনো?




আমি বললাম, না তো।




রুনা বলল, ওর কাছে কিছু দিন আগে বেশ কিছু টাকা দেখেছিলাম!




আমি বললাম, ওর কাছে?




রুনা বলল, হুম। ওর ব্যাগ ঘেঁটে পেয়েছিলাম। ছয় হাজারের মতো।




আমি বললাম, তুমি ওর ব্যাগ ঘাঁটতে গেছিলে নাকি?




রুনা বলল, তুমি দিয়েছিলে টাকা?




আমার নাশতা শেষ। তীর্থ বলল, তুমি আমাকেও তাকা দাও বাবা। তুমি মাম্মাকেও তাকা দাও। তুমি জুমুকেও তাকা দাও। তুমি ভালো বাবা।




আমি বললাম, আমি ঝুমুরকে টাকা দিইনি।




রুনা বলল, তাহলে অতগুলো টাকা সে কোথায় পেল?




আমি বললাম, তার আমি কী জানি?




রুনা বলল, তুমি অতগুলো টাকা ওকে কেন দিয়েছিলে শিহাব?




আমি বললাম, আমি কোনো টাকা দিইনি দিইনি দিইনি!




বারান্দায় সিগারেট জ্বালালাম। শেষ সিগারেট। এখন নিচে গিয়ে সিগারেট আনতে হবে। ঝুমুর থাকলে ঝামেলা হতো না। ওকে টাকা দিলেই চট করে নিয়ে আসত। মেয়েটা ছিল কাঠবেড়ালির মতো—ছটফটে! চনমনে! কিছুদিন আগে সে আমার কাছে টাকা চেয়েছিল। বলেছিল, তার হাজার দশেক টাকা দরকার।




এমন কথা তার আমাকে বলার কথা না। কিন্তু বলেছিল। বলার সময় মনে হয়েছিল ভীষণ ত্রস্ততার মধ্যে আছে। আমি বলেছিলাম, এত টাকা কেন লাগবে?




ঝুমুর বলেছিল, লাগবে সার। ম্যালা বিপদ!




আমার আর ওর বিপদের কথা শোনা হয়নি। ইচ্ছা যে করেনি, তা না। মনে হয়েছিল আসলে কী দরকার, একবার জানা উচিত। কিন্তু ততক্ষণে তীর্থ চলে এসেছিল। তীর্থকে নিয়ে আমি ব্যস্ত হয়ে পড়েছিলাম। ঝুমুর চলে গিয়েছিল।




পরে দশ হাজার টাকা আলাদা করে রেখেছিলাম। আলাদা মানে আটানব্বই হাজার টাকার একটা বিল পেয়েছিলাম কাজের। সেটা থেকে দশ হাজার নিজের কাছে নিয়ে বাকিটা ব্যাংকে জমা করে দিয়েছিলাম। ঝুমুরকে বলেছিলাম, কবে লাগবে তোর টাকাটা?




ঝুমুর বলেছিল, আইজ হইলে আইজ! কাইল হইলে কাইল সার!




আমি কালকে দেব ভেবেছিলাম। এভাবে কয়েকটা কাল পার হয়ে গেলে ঝুমুর নিজেই হাওয়া! আমার খয়েরি প্যান্টের সামনের পকেটে এখনো রাখা আছে টাকাটা। মনে হতেই সিগারেট নিভিয়ে ছুটে গেলাম ঘরে। খয়েরি প্যান্টটা চেক করলাম। টাকা নেই। মানে টাকাটা নিয়েই হাওয়া হয়েছে ঝুমুর—চোর!




তিন.




আড়াইটা থেকে তিনটার মধ্যে তীর্থ ঘুমিয়ে যায়। ছুটির দিনে আমার ঘুম আসে না দুপুরে। অথচ অফিসে ঢলে পড়ি। তীর্থর শূন্য ঘোড়াটার দিকে তাকিয়ে থাকি। রুনা বাসন মাজছে। ওর ঠান্ডার ধাত আছে। আজকে হয়তো শ্বাসকষ্ট হবে। নতুন একটা কাজের মেয়ে দেখতে হবে; বা হয়তো ঝুমুর ফিরে আসবে। হয়তো রাগ হয়েছে, চলে গেছে। ট্রেন ধরে গ্রামে চলে গেছে। পেটে টান পড়লে আবার ফিরে আসবে। তার না একটা মোবাইল ছিল? রুনাকে প্রশ্নটা করতে ইচ্ছা হয়। কিন্তু পরক্ষণেই মনে হয় নিশ্চয় সে কল দিয়েছিল—বন্ধ পেয়েছে। আর তখনই নিশ্চিত হয়েছে যে ঝুমুর পালিয়েছে!




কাজ গুছিয়ে রুনা ঘরে এলে একটু চাপা স্বরে বলি, তোমার খুব ঝামেলা হয়ে গেল, না? আমি কালকেই মতিন সাহেবকে বলছি…ওনার ফ্ল্যাটে নাকি কে একজন আছে—বুয়া সাপ্লাই দেয়!




রুনা কিছু বলে না। তার নীরবতা ভালো লাগে না। অস্বস্তি হয়। মনে হয় টাকার প্রসঙ্গটা বলা দরকার। জানানো দরকার ঝুমুর চোর—চুরি করেই গেছে। কিন্তু টাকাটা কিসের, এ প্রশ্নের উত্তর কী হবে, সেটাও বুঝতে পারি না।




রুনা বলে, তুমি ওর গায়ে হাত দিছিলা?




প্রশ্নটা রুনা করে আকস্মিকভাবে। আমি হতচকিত হয়ে যাই। তাকাই বিস্ময়ে। বলি, কার?




রুনা বলে, আকাশ থেকে পড়ার ভান ধরবা না! তোমার চাহনির মধ্যেই সব জানা যায়! তুমি ওর গায়ে কয়বার হাত দিছ?




আমার প্রথমে রাগ হয়। প্রচণ্ড রাগ। কিন্তু রাগের সঙ্গে সঙ্গে কেমন একটা অপরাধবোধও হতে থাকে। আমি যেন নিজেকেই জিজ্ঞেস করতে থাকি, আমি ঝুমুরের গায়ে হাত দিয়েছি কি না!




ঝুমুর একবার কফির মগ উল্টে ফেলেছিল আমার জুতায়—সেদিন তার গায়ে হাত দিতে ইচ্ছা করেছিল। তাকে পেটাতে ইচ্ছা করেছিল। মনে হয়েছিল লালচে চুলগুলো ধরে একটা ঝটকায় ফেলে দিই হারামিটাকে—কিন্তু পারিনি তো! সে ‘মাফ কইরা দেন স্যার, মাফ কইরা দেন স্যার’ বলে তাড়াতাড়ি জুতাটা মুছে দিয়েছিল।




রুনা বলে, ছুটির দিনের এই দুপুরবেলাগুলাতে পানি খেতে তুমি বারবার যেতে না রান্নাঘরে?




আমারও মনে হতে থাকে, সত্যি তো দুপুরবেলাগুলোতে বারবার পানি খেতে আমি যেতাম রান্নাঘরে। আর সব কাজ সেরে রান্নাঘরে মাদুর পেতে শুয়ে থাকত ঝুমুর। ঘুমিয়ে থাকত না, কিন্তু চিৎ হয়ে শুয়ে সিলিঙের দিকে তাকিয়ে থাকত। একদিন হাসতেও দেখেছি। হাসলে ঝুমুরের টোলও পড়ত, মনে আছে।




রুনা বলে, তুমি কি অর সাথে শুয়েওছ?




এমন প্রশ্নে আমার রাগ করা উচিত। কিন্তু আমি রাগ করতে পারি না। জোর কণ্ঠে কিছু বলতে পারি না। জোরে কথা বললে তীর্থ উঠে যাবে ঘুম থেকে। আর না উঠলেও আমি তেমন কোনো জোর পাই না কণ্ঠে। রুনা বলে, আমি ঘুমিয়ে গেলে প্রত্যেক রাতেই তুমি জোর করে শুতে, না? আর এ জন্যই সে পালিয়ে গেছে, তাই না? কোনো কিছু না নিয়ে শুধু জানের ভয়ে পালিয়ে গেছে, না? আমি বলি, সে টাকা নিয়েছে! দশ হাজার টাকা! আমার প্যান্টের পকেট থেকে দশ হাজার টাকা নিয়েছে। এমনি এমনি পালায়নি। সে চোর…




তোশকের নিচ থেকে আমার দশ হাজার টাকা বের করে দেয় রুনা। বলে, মেঝেতে পড়ে ছিল...




আমি টাকাটা নিতে পারি না, রুনার চোখের দিকেও তাকাতে পারি না। তীর্থ ঘুমের মধ্যে হাসে—হয়তো স্বপ্নের মধ্যে হাসে।




চার.




সন্ধ্যায় মর্গে যেতে হয় আমাদের।




তীর্থকে নিয়ে আমি আমগাছ তলায় দাঁড়িয়ে থাকি। রুনা গিয়ে লাশ শনাক্ত করে আসে। বাইরে বেরিয়ে তার শ্বাসকষ্ট হয়। ঠেলে ঠেলে বমি উঠলেও বমি করতে পারে না।




মহাখালি রেলক্রসিংয়ে অনেকক্ষণ ধরে দাঁড়িয়ে ছিল ঝুমুর। পরে ট্রেন এলে সে ইঞ্জিন জড়িয়ে ধরতে চায়। বাম পাশটা পুরো গুঁড়ো হয়ে গেছে বলে ঠিকমতো চেহারা চেনার উপায় নেই।




ঝুমুরের চাচিকে দশ হাজার টাকা দিই লাশ গ্রামে নেওয়ার জন্য। তারা রাতেই রওনা দেবে বলে জানায়। রান্নার হাঙ্গামা হবে বলে ওদিক দিয়ে আমরা পুরান ঢাকায় চলে যাই। বিরানি খেতে বসলে রুনা বমি করে ফেলে আর গভীর রাতে তার জ্বর আসে। ওর মুখের দিকে আমি তাকাতে পারি না। বেদনায় নীল হয়ে যাচ্ছে ওর মুখ। ফিসফিস করে বলে, ঝুমুরের পেটে তোমার বাচ্চা আসছিল? অ্যাবরশন করাতা…এতটুকুন মেয়ের মরা ছাড়া আর কোনো রাস্তা রাখলা না তুমি!




রুনার মুখ থেকে সাদা ফেনার মতো বেরিয়ে আসতে থাকে। মায়ের এমন চেহারা দেখে কেঁদে ফেলে তীর্থ। আমার কোলের ভেতর গুটিসুটি মেরে বসে থাকে সারা রাত। ভোরের দিকে ঘুমিয়ে পড়ে তীর্থ। তাকে দেখতে একটা ভ্রূণের মতো লাগে। আমার ঘুম আসে, কিন্তু আমি ঘুমাতে পারি না।




পাঁচ.




রুনার অনুমান ঠিক হয়। কয়েক দিন পর ঝুমুরের ফরেনসিক রিপোর্ট পাওয়া যায়। ক্লিয়ার সুইসাইড—এবং গর্ভে চার মাস সাত দিনের সন্তান। আমি রুনার দিকে তাকাতে পারি না, রুনাও আমার দিকে তাকায় না। আমি বলি, এসব কিছুই হয়নি, রুনা। ঝুমুরের মৃত্যুর জন্য আমি দায়ী না। কিন্তু আমি জোর গলায় কিছু বলতে পারি না। আমার মনে হতে থাকে ঝুমুরের মৃত্যুর জন্য বোধ হয় আমিই দায়ী। ফলে আমার আর রুনার মধ্যে না-থাকা ঝুমুর অনেক বেশি করে থাকতে শুরু করে। একটা অচলাবস্থার মধ্যে আমাদের দিনগুলো বয়ে যায়। আমরা একই সঙ্গে থাকি, আবার থাকি না। আমরা একই সঙ্গে খাই, ঘুমাই কিন্তু আমরা কেউ কারও সঙ্গে থাকতে পারি না। আমি অফিস করি, বাজার করি, ছুটির দিনগুলোতে সিগারেট আনতে যাই মহল্লার দোকানে। আর দোকানে গেলে দোকানি জব্বারের হাতে আমার অব্যবহৃত, ড্রেসিংয়ের ড্রয়ারে পড়ে থাকা, হাতঘড়িটা দেখি। বারবার দেখি। কিন্তু কখনো ঘরে এসে দেখতে ইচ্ছা করে না আমার ঘড়িটা ড্রেসিংয়ের ড্রয়ারে রয়েছে কি না। আমার মনে হয়, আমার আর রুনার সময় আটকে গেছে, কোনো ঘড়িতেই আর সেটাকে চালু করা সম্ভব হবে না।




তীর্থ শুধু বড় হতে থাকে আমাদের সম্পর্কের দূরত্ব ও শীতলতার মধ্যে।


</p><li><a href='https://www.prothomalo.com/art-and-literature/article/1567588/%E0%A6%B6%E0%A7%87%E0%A6%B7-%E0%A6%9B%E0%A6%AC%E0%A6%BF' target='_blank' >শেষ ছবি!</a><br><p>[
আলীম আজিজ
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/9a04255029b13be0b8a9879f8478bf79-5c00e40ab1c57.jpg?jadewits_media_id=1398146"><p>

ঠিক সন্ধ্যার মুখে মুখে বাড়িটার সামনে পৌঁছালে তুমি। ছোট দোতলা একটা বাড়ি। চারদিক ঘেরা গাছপালায়, নিচের দিকের একটা ঘরে শুধু আলো জ্বলছে। হলুদ আলো। ওই ঘরটাতেই কি তোমার জন্য অপেক্ষা করছে সে! তুমি দরজার কড়া নাড়ার আগে শাড়িটা খানিক ঠিকঠাক করে নাও। এখন আর কেউ শাড়ি পরে না। ফ্যাশন নেই। কিন্তু তুমি পরেছ। তোমাদের পুরোনো দিনের কথা ভেবেই তো? না, এটা সত্যি না। সত্যিটা ভেবে তোমার ঠোঁটের কোণে এক চিলতে হাসি ফুটল। শাড়িতে তুমি দুনিয়ার সেরা অপ্সরী! এই কথা ওই লোকটাই তো তোমাকে বলত একসময়, তোমাদের ইউনিভার্সিটির ছন্নছাড়া দিনগুলোয়। খুবই উত্তেজক-উন্মাতাল এক জুটি ছিলে তোমরা। অন্যদের মতো গাছতলায় বসে বাদাম চিবোনোর মতো ম্যাড়ম্যাড়ে প্রেম তোমাদের মধ্যে ছিল না। গোড়া থেকেই তোমরা শরীর চিনে গিয়েছিলে। ফলে এই বাড়িতে তোমার নিয়মিতই যাতায়াত ছিল, এখানে তোমাদের মেলামেশায় বাধা দেওয়ার কেউ ছিল না...ওর পঙ্গু মা ওপরতলায় থাকত, কিন্তু সে তোমাদের উন্মাতাল রতিক্রিয়ায়, হইচইয়ে, মাঝেমধ্যে চেঁচিয়ে ওঠা ছাড়া আর কিছুই করতে পারত না, অনেক সময় ওপরতলা থেকে তার আক্রোশে জিনিসপত্র ছুড়ে ফেলার আওয়াজ পেতে, চিৎকার শুনতে: ‘আস্তে! আস্তে...ইতরের দল!’ তারপরই, ‘মর! মর!’ বলতে শুনতে। শুরুতে তুমি শরীর বিনিময়ের মাঝপথে এসব কথা, ভাঙচুরের আওয়াজে থমকাতে, শরীর ঠান্ডা হয়ে যেত, পরে আর গা করোনি। অভ্যেস হয়ে গিয়েছিল।তোমার বন্ধুবান্ধব, কাছের মানুষ সবাই জানত ইউনিভার্সিটি শেষে তুমি ওকেই বিয়ে করবে। কিন্তু শেষ পর্যন্ত তুমি ওকে বিয়ে করলে না। তুমি বিয়ে করলে এক ভাস্করকে। এক অর্ধ উন্মাদ, বদ্ধ মাতালকে।কেন করলে এমন? তার উত্তরটা তুমি কোনো দিন দাওনি। কাউকে না। শুধু তা–ই না, বিয়ের পর তুমি ওর সঙ্গে আর কোনো সম্পর্কই রাখলে না। আজ এক যুগ পর তুমি আবার ওর মুখোমুখি হচ্ছ। তোমার কি একটু নার্ভাস লাগছে! শ্রেয়া! লাগছে না?নাহ্! বরং এই শাড়িটা কি ও চিনবে? ভাঁজ ঠিক করতে করতে ভাবলে তুমি। শাড়িতেই নাকি বাঙালি মেয়েদের প্রকৃত রূপ খোলে। এটাও ওর উক্তি। তীব্র আশ্লেষে জড়িয়ে ধরে নিরাভরণ করার আগে, কানের কাছে মুখ এনে ফিসফিস করে বলত ও। মনে পড়ে?দরজার পাশে জুঁই ফুলগাছটা নেই। কটা চিকন পাতার পাতাবাহার ছিল, একটা লম্বা ঝাঁকড়া মাথার ঝাউ ছিল গায়ে গায়ে, এখন কিছুই নেই। কলবেলটাও বদলেছে, আগে গোল বড় বোতামের মতো একটি সুইচ ছিল, এখন? হাতড়ে হাতড়ে চৌকাঠে, ঠিক আগের জায়গাতেই ছোট চৌকোনা মতো একটা কিছু পেয়ে, টিপে দিলে। তুমি টের পাও, তোমার বুক ধুকপুক করছে। কত দিন পর! বারো বছর। এ কয় বছরে কত কী বদলেছে, তুমি নিজেও কি কম বদলেছ? আগের সেই তন্বী শরীর তো তোমার নেই। ওজন বেড়েছে, আগের চেয়ে পৃথুলাই।দরজাটা খুলে গেল, সঙ্গে সঙ্গে টক করে একটা সুইচ টেপার শব্দে আলোও জ্বলে উঠল সিঁড়ির ল্যান্ডিংয়ে। সামনে দাঁড়ানো ও। ঠিক আগের মতোই ঝকঝকে দাঁতে হাসছে। মাথার চুল এখনো কালো, শুধু কানের ওপরে দুই দিকের জুলপিতে সামান্য পাক ধরেছে।এরপরের ঘটনা তোমার কাছে মনে হলো বারো বছর আগের দিনগুলোই যেন তুমি রিওয়াইন্ড করে দেখছ, আগের মতোই কোনো কথা হলো না, সিঁড়ির ল্যান্ডিং, করিডরটুকু যেন উড়ে এলে দুজনে।তারপর বিছানায়, ঝড় শান্ত হওয়ার পর তুমি এই প্রথম ভালো করে খেয়াল করলে ঘরটা। আগে এ ঘরটা আরও ছোট ছিল। পাশের ছোট লিভিং রুমটা ভেঙে এই ঘরের সঙ্গে জুড়ে দেওয়া হয়েছে। এখন এটা বিশাল একটা ঘর, প্রায় ছোটখাটো একটা হলরুম। আর বিছানাটা ঠিক মাঝখানে। মনে হলো একটা সুনসান ফাঁকা মাঠের মধ্যে শুয়ে আছো তুমি।শুয়ে ঘাড় কাত করেই তুমি ব্যাপারটা দেখলে, আস্তে আস্তে প্রবল বিস্ময়ে চোখ কুঁচকে উঠতে শুরু করল তোমার। ঘরের হলুদ ঝিম ধরা সোডিয়াম বাতির আলোয় দেখলে পুরো ঘরে একটা খাট আর টিপয়ের মতো ছোট একটা টেবিল ছাড়া আর কোনো আসবাব নেই। টেবিলটার ওপর কালো মতো কিম্ভূত একটা জিনিস শুয়ে আছে।আর দেয়ালজুড়ে শুধু ছবি। মানুষের ছবি—শিশু, অল্পবয়স্ক, প্রাপ্তবয়স্ক, বৃদ্ধ। এ–ফোর পেপার সাইজে অসংখ্য মানুষের মুখ। দরজা বাদে ঘরের চারদিকের দেয়ালজুড়ে শুধু ছবি আর ছবি। সাদাকালো। অসংখ্য নারী আর পুরুষের পোর্ট্রেট। মধ্যে মধ্যে একঘেয়েমি দূর করতে একটি দুটি শিশুর মুখ, পাশাপাশি ঝোলানো।হঠাৎ গা শিরশির করে উঠল তোমার। গায়ে কাঁটা দিয়ে উঠল কি! তুমি দ্রুত শাড়ি, ব্লাউজ গায়ে চড়িয়ে বিছানা থেকে নামলে, পেছনে চিৎ হয়ে শুয়ে থাকা তোমার সাবেক প্রেমিক খাটের তলা থেকে সিগারেট-ম্যাচ বের করে ফস করে আগুন জ্বালল, সিগারেট ধরাল। ঘাড়ের নিচে দুটো বালিশ ভাঁজ করে গুঁজে দিয়ে আয়েশ করে আধশোয়া ভঙ্গিতে বসে, কেমন মুগ্ধতা আর এক আবেশমাখা চোখে তাকিয়ে রইল তোমার দিকে, তার ঠোঁটের কোণে এক চিলতে কৌতুক।তুমি দ্রুত মুখ ফিরিয়ে নিয়ে ঘরের চারপাশে তাকালে, কোনো একটা মুখও কি চেনা? না। কেউ তোমার চেনা না। তাহলে? কেন যেন টিনএজ বয়সে পড়া ওয়েস্টার্ন পেপারব্যাকের কথাই তোমার প্রথমে মনে এল, ওয়েস্টার্ন গল্পে পিস্তলবাজ একটা করে মানুষকে মারে আর তার পিস্তলের বাঁটে দাগ কেটে রাখে। এই অগুনতি মানুষের মুখগুলো কি সে রকম কোনো স্মারক? ধুর! এটা খুবই অবাস্তব, দ্রুত চিন্তাটা মাথা থেকে সরিয়ে চোখ আরেকটু সরু করে ছবিগুলোর মধ্যে খোঁজার চেষ্টা করলে, ওই মুখগুলোর মধ্যে একটা দুটো কোনো পরিচিত মুখ বেরিয়ে যায় কি না! তোমার কোনো বান্ধবীর মুখ, কিংবা দুজনেরই পরিচিত কারও মুখ।কাউকেই পেলে না।ঘুরে দাঁড়িয়ে তীক্ষ্ণ গলায় জিজ্ঞেস করলে:‘এরা কারা? ঘরবোঝাই এত ছবি কেন? তুমি ছবি তোলা শুরু করলে কবে থেকে?’ঠোঁটে সিগারেট কামড়ে ধরে দিগম্বর ও বিছানা থেকে নেমে এল, ‘এরা কেউ তোমার চেনা না। কেউ না...এরা হঠাৎ দেখা মুখ, কারও কারও সঙ্গে এক-দুই মিনিটের মতো আলাপ হয়েছে কেবল। তারপর আর দেখা হয়নি কোনো দিন।’ বলে হাসল ও।‘মানে কী? আমি ইউসুফ কার্শের কথা জানি, দুনিয়ার সেরা পোর্ট্রেট ফটোগ্রাফার। কিন্তু সে তো শুধু বিখ্যাত লোকের ছবি তুলত। তুমি এইগুলা কাদের ছবি তুলতেছ?’তোমার এ কথার জবাব দিতে সময় নিল সাবেক প্রেমিক। মেঝে থেকে দলামুচড়া হয়ে পড়ে থাকা প্যান্টটা ঝুঁকে তুলে নিয়ে পা গলাল, তখনো ঠোঁটে সিগারেট কামড়ে ধরে আছে সে। প্যান্ট পরা শেষে বলে, ‘আমিই কি জানি! আমাকে দিয়ে তুলিয়ে নিচ্ছে। আমি তুলছি।’‘ওহ্! যে তোমাকে দিয়ে এসব ছবি তোলাচ্ছে সে এগুলো দিয়ে কী করে?’‘কিছু না। আমি তুলি, তারপর ওয়াশ করে দেখি। তারপর স্মৃতি হিসেবে রেখে দিই।’‘এখানে কত লোকের ছবি আছে?’‘কয়েক হাজার।’‘এত?’‘আরও আছে, ওপরে ট্রাঙ্কে।’‘তাহলে এটাই তোমার পেশা এখন? কেমন টাকা দেয়?’‘কোনো টাকা দেয় না।’‘তুমি না বললে তোমাকে দিয়ে কেউ ছবিগুলো তোলায়?’‘হ্যাঁ, সেটা ওই ক্যামেরাটার কথা বলেছি।’ হাতের ইঙ্গিতে টিপয়ের ওপর রাখা কালো কিম্ভূত সেই বস্তুটা দেখায় ও। এই প্রথম তুমি খেয়াল করলে ওর লোমশ বুকের মাঝখানটায়ও সাদা। খানিক আগে বুকে মুখ ঘষার সময় নজরে পড়েনি তোমার। পড়ার কথাও না। তখন কি আর হুঁশ থাকে, চোখ ঠাওরালে তুমি নিজেকে।কৌতূহলে এগিয়ে গিয়ে টিপয়ের জিনিসটা দেখলে। কালো চারকোনা একটা বাক্সের মতো, পুরোনো, গায়ে ঘষা দাগ। হাত বাড়িয়ে জিনিসটা ছোঁয়ার সঙ্গে সঙ্গে অদ্ভুত একটা ঘটনা ঘটল, মোবাইল ফোন যেমন সাইলেন্ট মোডে থাকলে মেসেজ এলে নিজেই, স্বয়ংক্রিয়ভাবে কেঁপে ওঠে, ঘর্র করে একটা শব্দ করে, তুমি স্পর্শ করার সঙ্গে সঙ্গে জিনিসটা ওই রকম অদ্ভুত একটা ঘড়াৎ শব্দ করে তোমার হাতের নাগাল থেকে যেন পিছলে সরে গেল। তুমি ঘাবড়ে গিয়ে দ্রুত হাত সরিয়ে আনলে। লাল–নীল কটা বাতি জ্বলে উঠেছে একই সঙ্গে ওটার।‘এমা!’‘আমি ছাড়া আর কেউ ধরলেই এ রকম হয়।’ বলে টিপয় থেকে জিনিসটা তুলে নিল ও, ‘এটাই আমার ক্যামেরা। আজ আমি তোমার ছবি তুলব। এই যে বাতি জ্বলে উঠেছে। ছবি তোলার জন্য ও তৈরি।




এই ক্যামেরাটা, তোমার প্রেমিকের ধারণা ভিনগ্রহের তৈরি। সে এটা কিনেছে কাওরান বাজার জনতা টাওয়ারের সামনে থেকে, ওখানে ফুটপাতে পলিথিন শিট বিছিয়ে এক লোক রাজ্যের পুরোনো, বাতিল জিনিসপত্র বিক্রি করে। মোবাইল ফোনের চার্জার, ভাঙা রেডিও সেট, খেলনা, ওয়াকিটকি, সিআরটি টিভি, কম্পিউটারের মনিটর, রিমোট কন্টোল—এসব জঞ্জাল থেকেই নাকি ওই ক্যামেরাটা কিনেছে ও।প্রতি সপ্তাহেই, শুক্রবার ক্যামেরা হাতে বাইরে বেরিয়ে পড়ে সে, পথে–ঘাটে ঘুরে ঘুরে লোকজনের ছবি তোলে। তবে মজার বাপার হলো, ও যখন-তখন চাইলেই যে ওই ক্যামেরায় ছবি তুলতে পারে, তা না; এমনও হয়েছে, কোনো কোনো শুক্রবার সারা দিন হাঁটাহাঁটির পরও একটা ছবিও তোলা হয়নি, সে ঠিকই নানাজনের ছবি তুলে গেছে, ক্যামেরা সাড়াও দিয়েছে, কিন্তু বাসায় এসে ওয়াশ করতে গিয়ে দেখেছে, কিচ্ছু উঠেনি। ব্ল্যাঙ্ক পেপার, কিংবা ঝাপসা একটা মুখ। এই ক্যামেরা ছবি তোলে নিজের পছন্দে। সাবজেক্ট সে বাছাই করে ঠিক, কিন্তু ছবি ওঠা, না–ওঠা নির্ভর করে ওই ক্যামেরার মর্জির ওপর। ও বলে ক্যামেরাটার কৃত্রিম বুদ্ধিমত্তা আছে। কার ছবি তুলবে স্বয়ংক্রিয়ভাবে ক্যামেরা নিজেই ঠিক করে নেয়। আজগুবি গল্প। কিন্তু সাবেক প্রেমিকের মুখচোখের সিরিয়াস ভঙ্গিতে তুমি এ রকম সন্দেহ মনে এলেও চেপে যাও। বরং তুমি তার মতো গম্ভীর মুখ করে কথা শুনে যাও। সে শেষ দিকে এসে আক্ষেপের সুরে বলে, ‘আমাকে দিয়ে ওটা ছবি তুলিয়ে নেয়। আর আশ্চর্য ব্যাপার কি জানো, এই ক্যামেরায় শুধু মানুষের মুখের ছবি তোলা যায়, মানুষের মুখই এই যন্ত্রের একমাত্র সাবেজক্ট। কোনো গাছপালা, লতাপাতা বা কোনো প্রকৃতির ছবি তোলা যায় না, অসংখ্যবার চেষ্টা করে দেখেছি।’সব শুনে তুমি খিলখিল করে হেসে ওঠো। বলো, ‘তাহলে দেখো তো, তোমার ওই রদ্দি ক্যামেরা আমার ছবি তোলে কি না! অবশ্য আমি ভাবছিলাম, তুমি আমার একটা ন্যুড তুলে রাখবে, যাতে আর বিশ বছর আমি না এলেও ওই ছবি দিয়েই তোমার কাজ চলে যায়! হলো না।’ বলে ছদ্ম দুঃখী চেহারা করো তুমি।কিন্তু তোমার রসিকতায় তোমার প্রেমিক হাসল না, বরং আরও গম্ভীর চেহারায় বলল, ‘তোমার ছবি তোলা যাবে। ক্যামেরাটা সাড়া দিয়েছে। তুমি ধরামাত্র ওটার আলো জ্বলে উঠেছে।’ বলে থামল সে। ক্যামেরাটা হাতে নিল। ‘তোমার ছবি তুলব বলেই তোমাকে এত দিন পর পায়ে ধরে ডেকে এনেছি। কিন্তু আমার যন্ত্র রাজি হবে কি না সেটা নিয়ে একটা শঙ্কা ছিল। তবে এখন আর নেই। ও ছবি তুলবে, তোমার ছবিই তুলবে।’ বলে আচমকা হো হো করে হেসে উঠল ছেলেমানুষের মতো।‘এই, এত খুশির কী হলো!’‘ছবিটা তুলি আগে...তারপর তুমি নিজেই জেনে যাবে।’ রহস্যময় গলায় বলল সে।‘এ রকম আলুথালুভাবে তুলব? একটু গুছিয়ে নেই, ’ ক্যামেরা হাতে ওকে উঠে দাঁড়াতে দেখে বাধা দিয়ে বললে তুমি।‘আরে না, এটা তোমার মুখের ছবি তুলবে শুধু।’ বলে দুঃখী চেহারা করল সে, ‘ইশ্, তোমার বুকের ছবি তুলতে পারলে...’‘হয়েছে, হয়েছে, তোলো তোলো, আমাকে ফিরতে হবে। ভাস্কর ব্যাটার ফেরার সময় হয়েছে।’ তাড়া দাও তুমি।‘আচ্ছা, আজ একটা কথার জবাব দাও তো, আমাকে বিয়ে করলে না কেন? আর বিয়ের পর আমার সঙ্গে সব যোগাযোগ বন্ধ করে দিলে কেন?’‘যদি সত্যিটা না বলি?’‘না বললে? আফসোস থাকবে, শেষ সময়েও তুমি সত্যিটা বলে গেলে না। এই আর কি!’‘আমার জরায়ু নেই। আমাকে দিয়ে তোমার সেক্স ছাড়া আর কিছু হতো না। ভাস্করের সন্তান-ফন্তানের কোনো বালাই নেই...’এরপর অনেকক্ষণ তোমাদের কোনো কথা হয় না। একটা বিষাদের মেঘ ঘিরে ধরে তোমাদের। তার মধ্যেই সংবিৎ ফিরে পাওয়ার মতো আচমকা উঠে দাঁড়ায় তোমার প্রেমিক, তোমার ছবি তোলা শুরু করে। শেষ ছবিটার সময় সে তোমার পাশে এসে ঘনিষ্ঠ হয়ে বসে, জোর করে হাসির চেষ্টা করে; বলে, ‘এবার এ সময়ের পোলাপানের মতো আসো একটা সেলফি তুলি, দেখি ক্যামেরা ব্যাটা অ্যালাউ করে কি না।’তুমি হাসি হাসি মুখ করে পোজ দাও, কিন্তু তুমি জানো না এই ক্যামেরায় সেলফি তোলা যায় না। তোমাদের যে কারও একজনের ছবি তুলবে আর্টিফিশিয়াল জ্ঞানের এই ক্যামেরা। তোমার প্রেমিক এটা জেনেও সেটা খোলাসা করে না।ছবি তোলা শেষে কোলের ওপর ক্যামেরাটা নামিয়ে রেখে মেঝের দিকে চেয়ে, তোমার প্রেমিক কথা বলতে শুরু করে, অনেকটা স্বগতোক্তির মতো, যেন অনেক দূর থেকে কথা বলছে সে:‘একটা স্বীকারোক্তি করতে চাই তোমার কাছে। এই যে লোকগুলোর ছবি দেখছ ঘরজুড়ে, তারা সব মৃত। এই ক্যামেরা যাদের ছবি তোলে তারা কেউ বেঁচে থাকে না। বারো বছর পর তোমাকে ডেকে এনেছিলাম একটা খেলা খেলতে, মন–প্রাণ থেকে চেয়েছি ক্যামেরাটা যেন তোমার ছবি তোলে। গত বারোটা বছরের প্রতিটা দিন আমি তোমার মৃত্যু কামনা করেছি। আজ আমার স্বপ্ন পূরণ হয়েছে। নিয়তি কেমন আজকের দিনটাই ঠিক করে রেখেছিল! নইলে বারো বছরে কতবার তোমার সঙ্গে দেখা করতে চেয়েছি, তুমি সাড়া দাওনি। উল্টো অসম্ভব খারাপ ব্যবহার করেছ। তাতে আমার শুধু ক্রোধই বেড়েছে। কিন্তু আজ আমি শান্তিতে ঘুমাব। বিদায় শ্রেয়া!’




তুমি স্থাণুর মতো বসে আছ। তোমার সাবেক প্রেমিক, যাকে এখনো তুমি ভালোবাসো, তীব্রভাবেই ভালোবাসো, সে পাশের ডার্করুমে তোমার কথিত মৃত্যু–পরোয়ানার প্রিন্ট নিচ্ছে, আর খানিক পরই তোমার ছবি হাতে বিজয়ীর বেশে সে হাজির হবে।মৃত্যুর জন্য কতক্ষণ সময় পাবে তুমি? তোমার কত কত গোপন কথা ছিল ওকে জানানোর। কিছুই বলা হলো না।তুমি অপেক্ষা কর। একটা সময় তোমার মনে অবিশ্বাস জন্মে, ও তোমার সঙ্গে রসিকতা করেছে। তোমাকে শুধু শুধু ঘাবড়ে দিয়ে মজা করতে চেয়েছে। ক্যামেরায় ছবি তুললেই মানুষ মরে যাবে কেন! পুরো গাঁজাখুরি।আরও পরে পায়ে পায়ে ডার্করুমের দরজা খুলে তুমি উঁকি দাও...এবং এই দৃশ্যের জন্য তুমি একেবারেই প্রস্তুত ছিলে না। তোমার প্রেমিক, আনিস, আনিস রহমান মেঝেতে উপুড় হয়ে পড়ে আছে। তার হাতে ধরা একটা এ–ফোর সাইজের প্রিন্ট, তাতে তোমার ছবি নয়, আনিস রহমানের হাসিমুখটা চেয়ে আছে।আর ডার্করুমের হলদে আলোয় কাঠের টেবিলটার ওপর থেকে দুটো লাল চোখে জ্বলছে, নিভছে। খুনি ক্যামেরা। তোমার জন্য অপেক্ষা করছে নিঃশব্দে।




 


</p><li><a href='https://www.prothomalo.com/art-and-literature/article/1567587/%E0%A6%A6%E0%A7%81%E0%A6%87-%E0%A6%95%E0%A6%AC%E0%A6%BF' target='_blank' >দুই কবি</a><br><p>[
শিবব্রত বর্মন
১ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/08249d541573a64850e04450384b0097-5c00e3a3e97ef.jpg?jadewits_media_id=1398145"><p>

১৯৬৮ সালের এক শরতের দুপুরে লাহোর জংশন রেলস্টেশনে পা রেখে প্রথম যে কথাটা আমার মাথায় এসেছিল, তা হলো, কবিরা বড় বজ্জাত প্রজাতি। তাদের হৃদয় পঙ্কিল, অস্থিমজ্জা অসূয়াদুষ্ট। এই ধারণা আমি আজও পরিত্যাগ করতে পারিনি।রেলস্টেশনের দুর্গ আকৃতির লাল ইটের ভবনের বাইরে আমাকে স্বাগত জানাতে যিনি দাঁড়িয়ে ছিলেন, তিনি পশ্চিম পাকিস্তানের সবচেয়ে নামকরা কবিদের একজন—সুলতান চুঘতাই। একটা ধূসররঙা মাজদা কাপেলার গায়ে ঠেস দিয়ে দাঁড়ানো পঞ্চাশোর্ধ্ব লোকটিকে দেখে অবশ্য বিশ্বাস করা কঠিন ছিল, ইনি উর্দু কবিতায় নতুন যুগের সূচনা ঘটিয়েছেন। লোকটি মোটেও সৌম্যকান্তি নন, চেহারা বিশেষত্বহীন। দেখে বোঝার উপায় নেই, এ লোক পশ্চিম পাকিস্তানের সবচেয়ে বনেদি পরিবারগুলোর একটির সন্তান।সুলতান চুঘতাই আমার দিকে হাত বাড়িয়ে ইংরেজিতে বললেন, ‘ওয়েলকাম টু দ্য সিটি অব পোয়েটস।’কথাটা উনি সম্ভবত বাড়িয়েই বলেছিলেন। ষাটের দশকের শেষের দিকে লাহোরে উর্দু কবিতার এমন কোনো জোয়ার বইছিল না।কবিতার সমঝদার আমি কখনো ছিলাম না। আইনকানুন, মামলা-মোকদ্দমা আমার কর্মক্ষেত্র। ঢাকা হাইকোর্টের একজন নামজাদা আইনবিদের চেম্বারে নবিশ হিসেবে আমি সবে যোগ দিয়েছি। আমি লাহোরে পা রেখেছি তাঁর সহকারী হিসেবে। সুলতান চুঘতাই চুরির মামলা ঠুকেছেন তাঁর ঘোরতর প্রতিদ্বন্দ্বী কবি তালাল লুধিয়ানির বিরুদ্ধে।লাহোরের হাকিম আদালতে চুঘতাই যে অভিযোগ এনেছেন, তা এতই বিস্ফোরক, তখনকার দিনের লাহোর শহর কেঁপে উঠেছিল। অভিযোগ প্লেজিয়ারিজম বা কুম্ভিলকবৃত্তির। লুধিয়ানি চুরি করেছেন চুঘতাইয়ের লেখা।ওই রাতে পূর্ব লাহোরের সোদিয়াল এলাকায় ভিক্টোরিয়ান কায়দায় বানানো চুঘতাই পরিবারের প্রাসাদোপম বসতবাড়ির ছাদ পর্যন্ত বইয়ে ঠাসা লাইব্রেরিকক্ষে বসে আমি বললাম, ‘শুনেছি আপনার হাতে কোনো সাক্ষ্যপ্রমাণ নেই। আদালতে আপনি কিছুই দাঁড় করাতে পারেননি। হাকিম আদালত আপনার বিরুদ্ধে রায় দিয়ে দিয়েছেন। জজকোর্টও।’কিছুক্ষণ আমার দিকে অপলক তাকিয়ে থেকে চুঘতাই বললেন, ‘হ্যাঁ, দিয়েছেন। তো?’‘আপনি লাহোর হাইকোর্টে মামলা করেছেন। শুনছি সেখানেও হারতে যাচ্ছেন। অর্থাৎ আপনার অভিযোগ একেবারে কাঁচা।’‘সে জন্যই তো সুদূর ঢাকা থেকে আইনজীবী আনিয়েছি। আপনার সিনিয়র ব্যারিস্টার আরশাদ আজিজ আমার বাবার বন্ধু ছিলেন। উনি এত জাঁদরেল উকিল, পুরো পাকিস্তানে সবাই ওঁনাকে একনামে চেনে। আমি চেয়েছিলাম উনি নিজে আসুন। এখন যেহেতু উনি আপনাকে পাঠিয়েছেন, ধরে নিচ্ছি, বয়সে তরুণ দেখালেও আপনার মধ্যে গুণপনার কমতি নেই। আপনি নিজে প্রমাণ জোগাড় করুন। যে পদক্ষেপ নিতে হয় নিন।’‘আপনার কোন কবিতা উনি চুরি করেছেন বলছেন?’‘একটি বা দুটি কবিতা নয়, উনি একের পর এক আমার তিনটি কিতাব মেরে দিয়েছেন।’




পরদিন নাশতার টেবিলে বসে আমি বললাম, ‘লুধিয়ানি আপনার যেসব বই নকল করেছেন বলে আপনি অভিযোগ করেছেন, সেসব বই আপনি আদালতে দাখিল করতে পারেননি, চুঘতাইজি।’চুঘতাই উদাস গলায় বললেন, ‘পারিনি।’‘কেন?’‘কারণ আমার বই ছাপাই হয়নি।’‘যে বই ছাপা হয়নি, সেই বই নকল করা হয়েছে? এই অভিযোগ ধোপে টিকবে?’‘আমার কাছে হাতে লেখা পাণ্ডুলিপি আছে। নিজ হাতে লেখা।’‘তাতে কী! ডিফেন্স বলবে, লুধিয়ানির ছাপানো বই থেকে আপনি পাণ্ডুলিপি তৈরি করেছেন।’‘তাই তো বলেছে।’‘তাহলে আর কী, কেস ফিনিশড। কিছুই করার নেই।’এই প্রথম ভদ্রতার খোলস খসে গিয়ে চুঘতাইয়ের চোখে ক্রোধের ছাপ। বললেন, ‘কিছুই করার নেই মানে! এই বেইনসাফির কোনো বিচার নেই! একটা চোর, একটা ভিখারির সন্তান দিনের পর দিন আমার সব কবিতা, সব ছন্দ, সব অক্ষর চুরি করে নিয়ে যাবে, আমার তৈরি উপমা, শব্দে শব্দে ঠোক্কর খাওয়া ধ্বনিমাধুর্য দখল করে আমারই প্রতিস্পর্ধী হয়ে উঠবে, তাঁকে বলা হতে থাকবে উর্দু কবিতার নয়া সিতারা, আর তা মেনে নিতে হবে আমাকে? শুনে রাখুন, সাহিত্যের ইতিহাসে এর চেয়ে বড় জোচ্চুরি, বড় বেইনসাফি কোনো দিন হয়নি।’আমি বললাম, ‘আপনি আপনার পরবর্তী পাণ্ডুলিপি সুরক্ষিত রাখুন, চুঘতাইজি। পাণ্ডুলিপি যাতে কেউ চুরি করতে না পারে।’চুঘতাই তাঁর চেয়ার ছেড়ে উঠে দাঁড়াতে দাঁড়াতে বললেন, ‘পরেরটাও চুরি হবে। আমি নিশ্চিত।’‘আপনি লিখে সিন্দুকে ভরে রাখুন।’‘পৃথিবীর কোনো সিন্দুক ওই ছুঁচোকে আটকাতে পারবে না।’‘আপনি বাড়ির লোকজনকে সন্দেহ করছেন, বা প্রেসের লোকজনকে?’‘না।’‘তাহলে?’‘পুরোটা বুঝতে হলে, উকিল সাহেব, আপনাকে উর্দু কবিতার ইতিহাস জানতে হবে। বুঝতে হবে এর সাম্প্রতিক প্রবণতা। এবং বুঝতে হবে, চুঘতাই আর লুধিয়ানির দ্বন্দ্বের স্বরূপ। একমাত্র তাহলেই আপনি পারবেন পুরো বিষয়টি আদালতের সামনে তুলে ধরতে। আমি চাই, আপনি আদালতে বিষয়টা বিস্তারিত তুলে ধরুন শুধু। কথাগুলো অন্তত বলা তো হোক।’




তো, এইভাবে কবিতাবিমুখ এক আইনজীবী হওয়া সত্ত্বেও শুধু মক্কেলের ফেরে আমাকে উর্দু কবিতার গোলকধাঁধার মধ্যে প্রবেশ করতে হয়েছিল। পরবর্তী কয়েকটি দিন রসুল পার্কের ছায়াঢাকা তরুবিথি বেয়ে পাশাপাশি হাঁটতে হাঁটতে চুঘতাই আমার সামনে শুধু উর্দু নয়, বিশ্বকবিতার বিশাল ভূখণ্ডের দরজা উন্মোচন করতে শুরু করেন। সেই দরজায় উঁকি দিয়ে আমি ভেতরে অদ্ভুত এক মোহনীয় বাগিচা দেখতে শুরু করি। ঘণ্টার পর ঘণ্টা আমি চুঘতাইয়ের কথার জাদুতে বুঁদ হয়ে থাকতাম। পঞ্চম দিন থেকে টের পেতে শুরু করি, আমার মক্কেলের মামলার সুরাহা কবিতার গোলকধাঁধাময় গলিপথের ভেতরেই কোথাও লুকিয়ে আছে, আইনের ধারা-উপধারার মধ্যে তা খুঁজতে যাওয়া বৃথা। সে ক্ষেত্রে একজন পরিপূর্ণ কবি-বিচারকই কেবল আমার মক্কেলকে ইনসাফ দিতে পারেন। আর কেউ নন।




পঞ্চাশের দশকের শেষ দিক থেকে শুরু করে পরবর্তী দশটি বছরের উর্দু কবিতার ইতিহাস, চুঘতাই আর লুধিয়ানির দ্বন্দ্বযুদ্ধের ইতিহাস ছাড়া আর কিছুই নয়। তাঁদের কলম ও ঠোঁটের মধ্য দিয়ে উর্দু কবিতার দুটি শক্তিশালী স্রোতোধারা প্রবহমান হয়েছে। এই দুই সমবয়সী কবি কী করে ঘনিষ্ঠ বন্ধু থেকে ঘোরতর শত্রু হয়ে উঠলেন, সেই গল্প লাহোরের সাহিত্য আড্ডার মুখরোচক কিংবদন্তি। তাতে সত্যের পাশাপাশি অনেক মিথ্যার খাদও মিশে আছে। যেমন, কেউ কেউ বলেন, দেশভাগের পর লুধিয়ানা থেকে লাহোরে আসা মোহাজির, কপর্দকহীন কিশোর লুধিয়ানি বেশ কিছুদিন চুঘতাই পরিবারে আশ্রিত ছিলেন। সে বয়সে দুজনই ওই পরিবারের এক বয়োজ্যেষ্ঠ নারীর প্রেমে পড়েছিলেন এবং তাঁদের মধ্যে দ্বন্দ্বের সূত্রপাত সেখান থেকে।কিংবদন্তি যা-ই চালু থাক, লাহোরের উত্তর অংশের বনেদি এলাকায় বেড়ে ওঠা চুঘতাই আর দক্ষিণ অংশের অপেক্ষাকৃত দরিদ্র মহল্লায় বসবাসকারী লুধিয়ানির কবিতার জগৎ যে ভিন্ন হবে, এটাই স্বাভাবিক ছিল। তরুণ বয়সে লুধিয়ানি হকিকত-পসন্দ বা বাস্তববাদ নামক একটি নতুন কাব্য -আন্দোলনের জন্ম দেন। এটির দুর্বিনীত অনুসারীরা উর্দু কবিতায় চল্লিশের দশক থেকে চালু রুহানী বা মরমি ধারার কবিদের নির্দয় সমালোচনা করতেন। বলতে কি, চুঘতাই–ই ছিলেন এই আক্রমণের প্রধান লক্ষ্যবস্তু। তিক্ত বিদিষ্ট চুঘতাই একপর্যায়ে ফরাসি প্রতীকবাদী কবিদের প্রভাববলয়ে আসেন, তাতে ষাটের দশকের মাঝামাঝি তাঁর কবিতা নতুন দিকে বাঁক নেয়। উর্দু কবিতায় প্রতীকবাদী ধারা যে দ্রুত বিকাশ লাভ করতে শুরু করে, সেটার একক কৃতিত্ব চুঘতাইকেই দিতে হবে। পরবর্তীকালে পরাবাস্তববাদী উপকরণও মিশে যেতে থাকে তাঁর কবিতায়। এ সময় চুঘতাইয়ের জনপ্রিয়তা এত বেড়ে যায় যে তিনি একপ্রকার গার্হস্থ্য নামে পরিণত হন। তাঁর কবিতার বই নেই, পুরো পশ্চিম পাকিস্তানে এমন মধ্যবিত্তের বাড়ি খুঁজে পাওয়া যেত না।চুঘতাইয়ের জনপ্রিয়তার চাপে লুধিয়ানির বাস্তববাদী ধারাটি শুকিয়ে যেতে শুরু করে। একটা পর্যায়ে লুধিয়ানির কলম থেমে যায়। বেশ কিছুদিন তিনি নিরুদ্দেশ থাকেন। এ সময় তাঁকে ঘিরে নানা রকম গুজব ডালপালা ছড়াতে শুরু করে। বছর দু-এক পর তিনি ফিরে আসেন এবং গুলোঁ কি ম্যহেক নামে তাঁর একটি কবিতার বই প্রকাশিত হয়। সমালোচকেরা সবাই স্বীকার করেন, এই বইয়ের কবিতাগুলো লুধিয়ানির এত দিনকার প্রবণতা ও ভঙ্গিমার অনেকটাই বিপরীত। তিনি এক নতুন পথে হাঁটতে শুরু করেছেন।কিন্তু বইটি প্রকাশের পরপরই হইচই শুরু করে দেন চুঘতাই। লাহোর প্রেসক্লাবে সংবাদ সম্মেলনে তিনি যে অভিযোগ করেন, তা উর্দু সাহিত্যের ইতিহাসের সবচেয়ে কেলেঙ্কারিময় ইলজাম। লুধিয়ানির বিরুদ্ধে তিনি কুম্ভিলকবৃত্তির অভিযোগ আনেন। প্রমাণ হিসেবে নিজের হাতে লেখা পাণ্ডুলিপি হাজির করেন। ওই দিনের পর থেকে অনেককেই বলতে শোনা গেছে, ঈর্ষাকাতর চুঘতাই মানসিক ভারসাম্য হারিয়ে ফেলতে শুরু করেছেন।পরবর্তী দুই বছরে লুধিয়ানির আরও দুটি কবিতার বই বের হয় এবং দুবারই একইভাবে পাণ্ডুলিপি চুরির অভিযোগ আনেন চুঘতাই। দুবারই তিনি হাস্যরসের জন্ম দেন। এর পরপরই আদালতে মামলা।




‘লোকটা জোচ্চোর, উকিল সাহেব। এ নিয়ে মনে কোনো সন্দেহ রাখবেন না’, বললেন চুঘতাই।আমি তাঁর অসহায় মুখের দিকে তাকিয়ে বলি, ‘কিন্তু প্রমাণ তো লাগবে।’‘ওর কবিতাগুলোর দিকে তাকিয়ে দেখুন। ও লিখেছে, “লৌট আও বো চমনমে/যাহা গুলাবোঁ কি পাঙ্খরি নিশাবাজ হো কে/শোয়ে হ্যায় ঘাস কি গালিচে পে।” (ফিরে এসো সেই বাগানে/যেখানে গোলাপের পাপড়ি শুকিয়ে/লুটিয়ে আছে ঘাসের গালিচায়)। এই চিত্রকল্প তৈরি করা ওর বাবার পক্ষেও সম্ভব নয়। এই ভাষা ওর নয়। আরও প্রমাণ দেব? গত দেড় বছরে আমি একটাও নতুন কবিতা লিখিনি। এই দেড় বছরে ওর নতুন বই বের হওয়াও বন্ধ। বলে কিনা রাইটার্স ব্লক।’আমি বললাম, ‘আপনার পাণ্ডুলিপির কবিতাগুলো লেখার পর নিচে তারিখ দেওয়া থাকে না?’প্রশ্ন শুনে চুঘতাই বেশ কিছুক্ষণ আমার দিকে তাকিয়ে থাকলেন। তারপর যা বললেন, সে রকম অদ্ভুত কথা আমি জীবনে শুনিনি। তিনি বললেন, ‘ওর কবিতার বই বের হচ্ছে আমার কবিতাগুলো লেখারও আগে। কিন্তু বিশ্বাস করুন, ও আমার কবিতাই চুরি করছে।’স্তম্ভিত হয়ে চুঘতাইয়ের দিকে তাকিয়ে থাকি আমি।চুঘতাই বলেন, ‘আপনি বিশ্বাস করছেন না আমার কথা, তাই না?’‘আপনি ব্যাখ্যা করে বলুন।’‘আমার পাণ্ডুলিপি লেখার অন্তত ছয় মাস থেকে দেড় বছর আগে বের হচ্ছে ওর কবিতার বই। তবু বলব, ও আমার পাণ্ডুলিপিই চুরি করছে।’‘যে পাণ্ডুলিপি লেখাই হয়নি, সেই পাণ্ডুলিপি চুরি হয় কী করে?’চুঘতাইয়ের চোখে অসহায় চাহনি। তাঁকে নিয়ে আমার মনের মধ্যে কী চিন্তা দানা বাঁধছে, তিনি বোধ হয় টের পেতে শুরু করেছেন।




চুঘতাইদের বাগানবাড়ির দোতলার বারান্দায় সারা রাত বসে বসে আকাশ-পাতাল ভাবলাম আমি। ভোরের দিকে সিদ্ধান্ত নিয়ে ফেললাম।নাশতার টেবিলে চুঘতাইয়ের মুখোমুখি বসে বললাম, ‘উপমা-উৎপ্রেক্ষা, কবিতার শব্দচয়ন প্রবণতা, চিত্রকল্প তৈরির কৌশল—যা–ই বলুন, এগুলো কিছুই এজলাসে সাক্ষ্যপ্রমাণ হিসেবে কাজে লাগবে না।’‘আপনি কি ঢাকায় ফিরে যাচ্ছেন?’‘না। একটু আগে টেলিগ্রাম করে এলাম: ফিরতে আরও এক মাস দেরি হবে।’‘কী করবেন আপনি?’‘চোরকে হাতেনাতে ধরব।’‘কীভাবে?’‘ঢাকায় আমার এক কবিবন্ধু আছে। আরিফ হাসান। ব্যর্থ কবি। বছর পাঁচেক আগে তার একটি কবিতার বই বেরিয়েছে। এখানে আপনার এই বাগানবাড়িতে বসে বসে আমি ওই বাংলা কবিতার বইটি এখন উর্দুতে অনুবাদ করব। গোপনে। আপনি সেগুলো আবার কপি করবেন। হুবহু। তারপর আপনার নামে ওই কবিতার পাণ্ডুলিপি ছাপতে জমা দেবেন প্রকাশকের কাছে। ছাপবেন না। ছাপতে দেবেন শুধু।’চুঘতাই তাকিয়ে থাকলেন আমার দিকে। তাঁর চোখ চকচক করছে।




১৯৬৮ সালের ৭ নভেম্বর পাণ্ডুলিপি প্রস্তুত হয়ে গেল। বাংলা কবিতার বইয়ের নাম ছিল সময়চক্র। উর্দুতে সেটা দাঁড়াল ওঅক্ত কা সিলসিলা। প্রকাশককে দেওয়া হলো ৯ নভেম্বর। আর তখনই খবর পেলাম, ১৯৬৭ সালের ১৭ মার্চ কবি তালাল লুধিয়ানির নতুন বই বেরিয়ে গেছে, নাম ওঅক্ত কা সিলসিলা। সেই বইয়ের জন্য তিনি অল পাকিস্তান উর্দু একাডেমির পুরস্কারও পেয়ে গেছেন। অদ্ভুত ব্যাপার হলো, আমার লাহোরে পা রাখারও দেড় বছর আগে এসব ঘটে গেছে।আমার কাছে সবই পরিষ্কার হয়ে গেল। লুধিয়ানি চুরি করছেন পৃথিবীর তাজ্জবতম উপায়ে। এই চুরি ঠেকানোর কোনো পথ নেই।কিন্তু আমার পাতা ফাঁদে তাঁকে পড়তেই হলো।ঢাকার কবির বাংলা কবিতা চুরির অভিযোগে মামলা হলো লুধিয়ানির বিরুদ্ধে। তার চেয়েও বড় অভিযোগ, উর্দু একাডেমির সঙ্গে প্রতারণা করে পুরস্কার বাগানো। দ্বিতীয় অভিযোগে তাঁর বিরুদ্ধে গ্রেপ্তারি পরোয়ানা জারি হলো।লুধিয়ানিকে পুলিশ গ্রেপ্তার করতে পারেনি। পারার কথা নয়। সময়ের জটিল গলিপথে লুকিয়ে পড়ার কৌশল তিনি জেনে গেছেন। তাঁর লেখার কক্ষের দরজা ভেঙে পুলিশ ঢুকে দেখে ঘর খালি। লুধিয়ানির স্ত্রীর দাবি, পুলিশ দরজা ভাঙার সময়ও ভেতরে স্বামীর গলার আওয়াজ তিনি শুনেছেন।ওই ঘর থেকে বেরিয়ে যাওয়ার অন্য কোনো পথ নেই।


</p><li><a href='https://www.prothomalo.com/art-and-literature/article/1565461/%E0%A6%AE%E0%A6%BF%E0%A6%B8%E0%A7%87%E0%A6%B8-%E0%A6%B6%E0%A6%BF%E0%A6%AB%E0%A6%BE' target='_blank' >মিসেস শিফা</a><br><p>[
খেয়া মেজবা
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/16/05d4624d02039425c0b3243054c4f124-5bee5915c45fd.jpg?jadewits_media_id=1395050"><p>

মিসেস শিফার সাথে আজ ঠিক কত বছর পর দেখা, আমি মনে কইরা বলতে পারব না। তবে যখন আমি ক্লাস ফাইভের বৃত্তি পরীক্ষা দিয়া ঢাকায় বেড়াইতে আসছিলাম, তখন তার সাথে বেশ কয়েকটা দিন কাটাইতে হইছিল। স্মৃতিতে এখনো জাইগা আছে, অমন যাওয়া মনে হয় ওইবারেই প্রথম ছিল। এর আগে যদ্দূর মনে পড়ে, আমার নানির হাত ধইরা ঢাকা ডিঙাইয়া নারায়ণগঞ্জ গেছিলাম। অনেক ছোট থাকতেই আমি আমার মায়েরে ছাইড়া দূরে ঘুরতে যাইতাম। খারাপ লাগত না কখনোই। কারণ, নানি ছিলেন আমার কাছে মায়ের চাইতেও বেশি অভ্যস্ততা আর স্বাধীনতার জায়গা।




মিসেস শিফা সম্পর্কের দিক দিয়া আমার চাচি হন। সেই সূত্রেই বাবা আমার পরীক্ষা-পরবর্তী বেড়ানোর জন্য ঠিক করছিলেন কয়েক দিন কইরা ক্রমান্বয়ে আমাকে তিন ফুফু এবং চাচার বাড়িতে রাইখা আসবেন। আমরা বাদে আমাদের বাকি আত্মীয়স্বজন ঢাকায় থাকার কারণে সেইবার বড় একটা ট্যুর দেওয়া সম্ভব হইছিল। আমার তাতে আনন্দই ছিল, যেহেতু প্রথমবারের মতো একা এতগুলা দিন আমি বাড়ির বাইরে থাকতে যাইতেছি। নতুন জায়গা আর মানুষ—দুইটাই ভালো লাগত আমার, যদিও আমি কথা বলতাম খুবই কম। মিসেস শিফা কোনো এক সরকারি ব্যাংকের উচ্চপদস্থ কর্মকর্তা ছিলেন। খুব স্বল্পভাষী, গোছানো–পরিপাটি এক ভদ্রমহিলা। গায়ের রং কালো। আমাদের পরিবারে মেয়েদের গায়ের রং নিয়া বাহ্যত কোনো নাক সিটকানি ছিল না। তারপরেও কেউ যেন বুঝতে না পারে, এমন এক লুকোচুরিতে আমার ফুফুরা, তাঁদের ছেলেদের বিয়ার সময় ফরসা এবং বিত্তবান পিতার মেয়েদের দিকেই নজর দিতেন। শুনছি কাকেরা নাকি চুরি করা খাবার লুকানোর সময় চোখ বন্ধ কইরা লুকায়, ঠিক তেমনি আমার আত্মীয়স্বজনও একই পদ্ধতিতে পাত্রী নির্বাচন করতেন। অবশ্য মিসেস শিফার প্রবল ব্যক্তিত্বের কাছে এই সব কালো–ফরসা ইস্যুর কোনো জায়গা ছিল না। তাঁর সাথে আমি বেশ অস্বস্তি নিয়াই মিশতাম, একটা বাইরে থেইকা বুঝতে পারার মতোই দূরত্ব ছিল আমাদের। তবে বেড়াইতে যাওয়া উপলক্ষে এক ছুটির দিনে তিনি আমাকে গাউছিয়ায় নিয়া গিয়া খুব সুন্দর দেখতে একটা মেরুন রঙের গাউন কিইনা দিছিলেন। তাতে আমি খুশি হইছিলাম বলা যায়। কারণ, ড্রেসটা কেমন ছিল, তা আজও আমার মনে আছে।




এরপরে মিসেস শিফার সাথে আর কখনো দেখা হইছিল কি না, আমার মনে পড়ে না। হইয়া থাকলেও খুবই সংক্ষিপ্ত সাক্ষাৎ হওয়ার কথা। সেই হিসাবে তাঁর সাথে আমার অন্তত বিশ বছর পর দেখা। চেহারায় খুব বেশি বার্ধক্যের ছাপ চোখে পড়ে না। তবে হাসিতে বিষণ্ণতার ছাপ স্পষ্ট। আকস্মিকভাবে তাঁর সাথে দেখা হইয়া যাওয়ায় খানিকটা বিব্রতবোধ করতেছিলাম আমি। মনে হইল তাঁর বর্তমান পরিস্থিতির জন্য আমিও কিছুটা দায়ী। তাঁকে দেইখা যতটা মায়া লাগবে বইলা ভাবতেছিলাম, তাঁর থেইকাও বেশি মায়া লাগতেছিল। তাঁর সোনালি রং করা ঢেউখেলানো ছোট কইরা ছাঁটা চুলগুলা দেইখা আমার বিষণ্ণবোধ হচ্ছিল। আগের সেই স্বভাবসুলভ ভঙ্গিতে মিষ্টি কইরা জানতে চাইলেন আমি কেমন আছি, আমার সংসার কেমন চলে। খুব ভালো কইরা নিজের ব্যাপারে বলতে পারি নাই আমি। আমার নিজের জীবন সম্পর্কে বলার তেমন কিছু ছিল না। ছাপোষা এক সাধারণ মানুষ; ডিভোর্সের পর থেইকা সন্তানসহ দীর্ঘকাল ধইরা একই রকমভাবে বাঁইচা আছি।




আমার চাচা প্রতিষ্ঠিত এক শিক্ষাপ্রতিষ্ঠানে মাস্টারি করেন। মিসেস শিফার সাথে উনার প্রেমের বিয়ে ছিল। ভদ্রমহিলা পুরান ঢাকার বনেদি পরিবারের সন্তান। আর আমার বাপ-চাচারা মফস্বলে বাইড়া ওঠা শিক্ষিত পরিবার। আমার চাচা বিশ্ববিদ্যালয়ে পড়তে যাওয়ার পরে শিফার সাথে প্রেমের শুরু। একটু বড় হওয়ার পর শুনতাম বিয়ার উপহার হিসেবে কয়েক ট্রাক ভর্তি ফার্নিচার পাঠাইছিল শিফার ফ্যামিলি। কিন্তু আমার দাদা ওই সব কিছুই ঘরে উঠাইতে দেন নাই। তিনি বলতেন, ‘আমার মাইয়া হইয়া আসছে, আমরা যেইভাবে থাকি, সেইভাবেই থাকবে।’ শহুরে মেয়ে হওয়ার কারণেই কি না জানি না, মিসেস শিফার আন্তরিকতায় সবারই সন্দেহ ছিল। অবশ্য এই সবই আমার ধারণা। যদিও আমাদের পরিবারের প্রত্যেকেই নিজেদের উচ্চশিক্ষিত বইলা ভাবার কারণে অন্যদের তুলনায় বেশ নাকউঁচা ছিলেন। টিপিক্যাল মধ্যবিত্ত পরিবারের আচরণগত জায়গাগুলো তাঁরা অ্যাভয়েড করতে চাইতেন সচেতনভাবে।




মিসেস শিফা যখন আমার দাদার বাড়িতে থাকা অবস্থায় কনসিভ করেন, তখন আমার চাচা আরেক শহরে শিক্ষকতা করতেন। সাত মাসের সময় বাচ্চা পেটের মধ্যেই মারা গেছিল আর দুই দিন ওভাবেই পেটের ভেতরে ছিল। এতে তাঁর শারীরিক নানা সংকটের পরে ডাক্তার জানাইছিলেন, তিনি আর কখনো সন্তান জন্ম দিতে পারবেন না। এর পরের ঘটনা বিশদভাবে আমার জানা নাই। তবে এই সব ঘটনার পরে মিসেস শিফা আমার চাচার সাথে ঢাকায় পাড়ি জমান বলে জানতাম। আমার চাচা এরপর থেকে বাড়ির সাথে যোগাযোগ প্রায় বন্ধ কইরা দেন। কিন্তু তার কারণ যে কী ছিল, সেইটা সবার কাছেই অজানা।




মিসেস শিফা আমাকে আমার সংসার নিয়া সামান্য কিছু প্রশ্নই করলেন এবং জানাইলেন, আমার শিশুসন্তানটিকে তিনি দেখছেন। বাচ্চা থাকাটা যে জীবনের এক বড় পাওয়া, তা বারবার করে বলতে লাগলেন। ঠিক ওই মুহূর্তে নিজের বাচ্চা থাকায় যেন নিজেকেই অপরাধী মনে হচ্ছিল আমার। মিসেস শিফা জানাইলেন, বছরের কিছু সময় তিনি দেশে থাকেন আর বাকিটা সময় আমেরিকায় তাঁর মা–বাবার কাছে থাকেন। ঢাকায় শিফার এক পালক পুত্র আছে, বললেন তিনি। আর সেই পালক পুত্রের কারণেই ঢাকার প্রতি টান অনুভব করেন, বললেন সে কথাও। আক্ষেপ করলেন, পালক পুত্র নিয়াও লোকে কথা বলতে ছাড়ে না। শুইনা আমি রীতিমতো বাক্​রুদ্ধ হইয়া গেলাম। মনে পড়ল, বেশ কিছুদিন আগে আমার মাকে এবং তারও আগে কিংবা পরে আমার দ্বিতীয় চাচিকেও মিসেস শিফার ‘কমবয়সী বয়ফ্রেন্ডের’ ব্যাপারে ছি ছি করতে শুনছিলাম। আমার নিজের পরিবার নিয়া আমার তেমন কিছুই বলার ছিল না। আমি শুধু শিফাকেই দেখতেছিলাম। তাঁর বিষণ্ণ চোখ, চুল আর হাসি দেখতে পাইতেছিলাম আমি। এর মধ্যে আমার বাবা আইসা আমাদের আলাপের মধ্যে ঢুইকা আমাকে বইলা বসলেন, ‘তোর চাচিরে একটু সময় দিতে পারিস না? কতকাল পরে আসছে। উনার মন ভালো থাকে না, খুব একলা মানুষ।’ আমার বাপের নির্বুদ্ধিতায় আমি লজ্জা আর রাগে এতটুকু হয়ে গেলাম।




আমি যখন বিশ্ববিদ্যালয়ে পড়তাম, তখন প্রতি মাসে একবার আমাকে ফুফুর বাড়িতে যাইতে হইত হাতখরচের টাকা আনতে। আমার বাবা কোনো দিন হলের সামনে আইসা আমাকে দেইখা যাইতেন না এবং টাকাটাও নিজ হাতে দিতেন না। এমনই এক দুপুরে আমি ক্লাস শেষ কইরা ফুফুর বাড়িতে যাই টাকা আনতে। ওইখানে এক ভদ্রমহিলা আর এক শিশুকে দেখতে পাই। ফুফুর খাটে বইসা তাঁরা গল্প করছিলেন। ভদ্রমহিলা দেখতে রাবীন্দ্রিক। কপালে লাল বড় টিপ আর পিঠভর্তি লম্বা চুল। মাত্র পান খাওয়া লাল ঠোঁটের হাসিতে আন্তরিকতার আভাস। উনি আমাকে দেইখা সুন্দর একটা হাসি দিলেন। অনেক গল্প হইল আমাদের। কিন্তু আমি ঘুণাক্ষরেও বুঝতে পারি নাই তাঁর পরিচয়। অনেক পরে, দুপুরের ভাত খাওয়া শেষে বিকেলের দিকে যখন আমি ফিরব, তখন আমার ফুফু অন্য ঘরে আমাকে ডাইকা নিয়া জানাইলেন, এই ভদ্রমহিলা আমার চাচার দ্বিতীয় স্ত্রী। জাইনা আমার কেন যেন ভালোই লাগছিল, আপনও মনে হইতেছিল এবং আমার ফুফু চাচার দ্বিতীয় বিয়ার পক্ষে নানা রকমের কারণ দর্শানো শুরু করছিলেন, যার কোনো প্রয়োজন ছিল না।




মিসেস শিফার সাথে আমার চাচার অফিশিয়ালি বিবাহবিচ্ছেদের মতো কোনো ঘটনা ঘটে নাই। যদিও তাঁর দ্বিতীয় স্ত্রী চাইতেন ডিভোর্স হোক এবং শিফার সাথে আমার চাচার কোনো যোগাযোগ না থাকুক। সেই যোগাযোগটা আসলে পরবর্তী সময়ে তাঁদের মধ্যে ছিল কি না, তা–ও কেউ প্রমাণ দিয়া বলতে পারে না। আমার চাচা দীর্ঘদিন আমাদের পরিবারের সাথে কোনো যোগাযোগ রাখেন নাই। তাঁর দ্বিতীয় স্ত্রীর ব্যাপারটা মোটামুটি পরিবারের সবাই জাইনা ও মাইনা নেওয়ার পরে চাচাকে প্রথম দিকে কিছু পারিবারিক অনুষ্ঠানে দেখা যাইত। পরের দিকে তা–ও বন্ধ হইয়া যায়।




দ্বিতীয় চাচির সাথে আমার সম্পর্ক বেশ সহজ ছিল। পরিবারের সবাইকেই তিনি নানাভাবে খুশি রাখার চেষ্টা করতেন। তাঁর ব্যাপারে আমাদের পরিবারে দুইটা ভাগ ছিল। একটা অংশ তাঁকে মাইনা নিছিলেন বাস্তবতার খাতিরে, আরেক অংশ নেন নাই। তাতে আমার দ্বিতীয় চাচির গভীর আক্ষেপ ছিল। অনেক সময় আমরা যারা ছোট ছিলাম, আমাদের বোঝাইতে চাইতেন আমার চাচা বিগত দিনগুলোতে কত দুঃখে ছিলেন। মিসেস শিফা, মিসক্যারেজের পর থেইকা চাচাকে নানাভাবে সন্দেহ করতেন এবং ওনার মধ্যে এমন কিছু চেঞ্জ আসছিল, যার ফলাফল হিসেবে তাঁদের মধ্যে দূরত্ব বাড়তে থাকে। এ ছাড়া আমার চাচা চাইতেন তাঁর একজন উত্তরাধিকারী থাকুক। বর্তমানে তিনি একটা পূর্ণ সংসার পাইছেন এবং চাইলেন তিনি তাঁর বর্তমান সংসার নিয়া যেন সুখে–শান্তিতে বসবাস করতে পারেন।




আমার চাচা তাঁর দ্বিতীয় বিয়ার পারিবারিক স্বীকৃতি দিলেও সামাজিক স্বীকৃতি কখনো দেন নাই। চাচাকে তাঁর দ্বিতীয় স্ত্রীসহ সামাজিক কোনো জায়গায় কখনো দেখা যায় না। দুইজনেরই কর্মস্থলের কিছু ঘনিষ্ঠ মানুষ ছাড়া ছোট চাচির স্বামীর পরিচয় কেউ জানত না। তার পেছনের কারণ এখনো অস্পষ্ট। চাচা তাঁর প্রথম স্ত্রীর কাছে ডিভোর্স চাইছেন, এমনটাও জানা যায় না। হইতে পারে উনাদের ভেতরের প্রেমটা কোথাও গিয়ে কিছুটা অবশিষ্ট ছিল। মিসেস শিফাও আমার চাচার বিরুদ্ধে বড় কোনো অভিযোগ কোথাও করেন নাই। কোনো আইনি পদক্ষেপও নেন নাই।




চাচার দ্বিতীয় সংসারে আমার যাতায়াত ছিল। ক্লাস শেষে কিংবা আমার প্রেমসম্পর্কিত কোনো সাহায্যে আমি প্রায়ই চাচির কাছে যাইতাম। তাঁর আন্তরিকতার কোনো কমতি ছিল না কখনোই। দ্বিতীয় চাচির কাছে তাঁর বর্তমান জীবনের কষ্টের কথা শুনতাম। চাচা শুরুর দিকে ঠিকঠাক সংসার করলেও পরবর্তী সময়ে ধীরে ধীরে নিজেকে অনেক কিছু থেইকাই গুটাইয়া নেওয়া শুরু করেন। তিনি পারতপক্ষে বাড়িতে থাকতেন না। কোনো কোনো রাতে বাড়ি ফিরতেন আবার নানা অজুহাত দেখাইয়া বাইরেও কাটাইয়া দিতেন। আরও পরে তাঁর চারিত্রিক অবনতির কথাও শোনা যাইত নানা মহলে। বাইরের সবাই ধারণা করত, প্রথম বিয়া ভাঙার পর থেইকাই নাকি চাচা নারী–পুরুষের সম্পর্কের ব্যাপারে এমন বীতশ্রদ্ধ আচরণ শুরু করেন। আমার দ্বিতীয় চাচি হয়তো এই সবই বুঝতে পারতেন, নিজেকে প্রতারিতও ভাবতেন। কিংবা অনেক ক্ষেত্রে নিজেকে দোষীও ভাইবা থাকতে পারেন। কিন্তু উনার কষ্ট ছিল বেশি বাচ্চাটাকে নিয়া। বাচ্চাটা তো কোনো পারিবারিক সুন্দর আবহাওয়া পাইল না।




মিসেস শিফার সাথে হয়তো আজকেই আমার শেষ দেখা। এরপর আর কখনো কোথাও আমাদের দেখা হবে কি না, কেউ বলতে পারে না। তাঁকে তো ঠিকভাবে কখনো মনেই পড়ে নাই আমার। অথচ এতগুলো বছর বুকের ভেতরে কষ্ট পুইষা নিয়া বাঁইচা ছিলেন। সেই যন্ত্রণাগুলা প্রতিটা দিন, রাত, ক্ষণ বহন করা একেবারেই তাঁর নিজস্ব। কেউ কোথাও ছিল না এতগুলো বছর তাঁর কষ্ট ভাগ কইরা নেওয়ার; কিংবা এখনো নাই। আমার এই সাময়িক কষ্ট পাওয়াও তাঁর কাছে অতি তুচ্ছ। তাঁর কষ্টের জায়গাগুলা বুঝতে পারা যায়, অন্তত আমি পড়তে পারতেছিলাম। উনার কিছুরই কমতি ছিল না। সাধারণ অর্থে টাকাপয়সা, ক্ষমতা—সবই ছিল। সরকারি ব্যাংকে কাজ করতেন। ব্যাংকে কাজ করা মানুষ হইয়াও যে তাঁর অনুভূতি বা কষ্ট কোথাও কম ছিল, আমার মনে হয় নাই।




আজ আমি একজন পূর্ণবয়স্ক নারী হিসেবে যখন বুঝতে চাই সম্পর্কের জটিলতাগুলো আসলে কোথায়, অনেক ক্ষেত্রেই হিসাব মিলাইতে পারি না। এই চারজন মানুষ নিজেরাই নিজেদের মধ্যে অসুখ নিয়া বসবাস করতেছে। এঁরা কিংবা আরও যত ভাইঙা পড়া জীবন আছে, সবাই–ই পৃথিবীর বুকে এইভাবেই বাঁইচা থাকবে। কেউ সব হারায়েই বাঁইচা থাকে, কেউ পায় ভাইবাও কিছু পাইয়া ওঠে না।




মিসেস শিফাকে বসাইয়া রাইখা আমি আমার বাচ্চাটার হাত ধইরা রাস্তায় নাইমা আসলাম। আকাশে সুন্দর চাঁদ। পৃথিবীর প্রতিটা মানুষের জন্য এই একটাই চাঁদ। হাঁটতে হাঁটতে মিসেস শিফার চেহারায় নিজের মুখটা বসাইয়া নিজেকে পড়তে লাগলাম আমি।


</p><li><a href='https://www.prothomalo.com/art-and-literature/article/1567586/%E2%80%98%E0%A6%A8%E0%A6%BF%E0%A6%83%E0%A6%B8%E0%A6%99%E0%A7%8D%E0%A6%97%E0%A6%A4%E0%A6%BE-%E0%A6%95%E0%A6%BE%E0%A6%9F%E0%A6%BE%E0%A6%A4%E0%A7%87%E0%A6%87-%E0%A6%B2%E0%A7%87%E0%A6%96%E0%A6%95-%E0%A6%B9%E0%A7%9F%E0%A7%87%E0%A6%9B%E0%A6%BF%E2%80%99' target='_blank' >‘নিঃসঙ্গতা কাটাতেই লেখক হয়েছি’</a><br><p>[
সদ্যসমাপ্ত ঢাকা লিট ফেস্ট উপলক্ষে ঢাকায় এসেছিলেন পুলিৎজারজয়ী আমেরিকান লেখক...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/f253c6ed64d252f5ead978eb3d95f5d7-5c00e2c6d73e1.jpg?jadewits_media_id=1398144"><p>

সদ্যসমাপ্ত ঢাকা লিট ফেস্ট উপলক্ষে ঢাকায় এসেছিলেন পুলিৎজারজয়ী আমেরিকান লেখক অ্যাডাম জনসন। ২০১২ সালে উত্তর কোরিয়ার সমাজব্যবস্থার ওপর দ্য অরফ্যান মাস্টারস সন নামে একটি উপন্যাস লিখে এ পুরস্কার পেয়েছিলেন তিনি। প্রথম আলোর সঙ্গে অন্তরঙ্গ আলাপচারিতায় তিনি বলেছেন সেই বই লেখার আদ্যোপান্ত, বলেছেন তাঁর লেখকজীবনের কথা।




সাক্ষাৎকার নিয়েছেন অদিতি ফাল্গুনী




অদিতি ফাল্গুনী: যত দূর জেনেছি, আপনার মা ছিলেন সফল চিকিৎসক এবং পিএইচডি নিয়ে ব্যস্ত। বাবা ছোটখাটো কাজ করতেন চিড়িয়াখানায়। মা–বাবার বিচ্ছেদের পর আরও কাজের ভেতরে ডুবে গেলেন আপনার মা। মায়ের কাছেই থাকতেন আপনি। তীব্র নিঃসঙ্গতাবোধই কি আপনাকে লেখার দিকে ঠেলে দিয়েছে?




অ্যাডাম জনসন: আসলে নিঃসঙ্গতা কাটাতেই লেখক হয়েছি। আমার শৈশবে কথা বলার মতো বাসায় কেউ ছিল না বলে এখন যেখানে যাই, সবার সঙ্গে কথা বলি। প্রাচ্যের বড় পরিবারগুলো আমাকে খুব টানে। একটি পরিবারে কত কত মানুষ! খাবার টেবিল ঘিরে অনেকে খাওয়াদাওয়া করছে, হইচই আর হাসি-ঠাট্টা করছে! এটা ভাবাই যায় না আমাদের পশ্চিমের জীবনে। আজ তাই আমি যেখানেই যাই, আমার পরিবার সঙ্গে নিয়ে যাই। স্ত্রী, দুই মেয়ে ও এক ছেলে নিয়ে আমার পরিবার। তবে সম্প্রতি আমার স্ত্রীর স্তন ক্যানসার হওয়ায় এবার তিনি সঙ্গে আসেননি, মেয়েরাও না।




অদিতি: ২০০৩ সালে বের হওয়া আপনার প্রথম উপন্যাস প্যারাসাইটস লাইক আস-এ প্রত্নতাত্ত্বিক অধ্যাপক হান্নাহ ও তার গ্র্যাজুয়েট ছাত্ররা ১১ থেকে সাড়ে ১১ হাজার বছরের পুরোনো ক্লোভিস সভ্যতার স্মারক এক কবরখানার সন্ধান পায়। এটা শেষ হিমবাহ যুগের প্যালিও-ইন্ডিয়ান সভ্যতার সময়ের কথা। সাংবাদিকতা ও সাহিত্যে একাধিক ডিগ্রি নিয়ে প্রথম উপন্যাসেই কেন নৃতত্ত্ব ও প্রত্নতত্ত্ব বিষয়ে কাজের আগ্রহ তৈরি হলো আপনার ভেতরে?




অ্যাডাম: আসলে আমার দেশ আমেরিকাতেই আমার সঙ্গে নানান কাজের সূত্রে কিছু মানুষের পরিচয় হয়েছিল, যাঁরা এই একুশ শতকেও তির–ধনুক ব্যবহার করছেন, পশু শিকার করছেন। তাঁরা এমনভাবে জীবনযাপন করছেন, যেন তাঁরা হাজার বছর আগের মানুষ। কাজেই আমি কৌতূহলী হলাম যে কেন তাঁরা আজকের যুগেও প্রযুক্তি ও আধুনিক জীবন থেকে মুখ ফিরিয়ে থাকছেন। এটা করতে গিয়েই তাঁদের সঙ্গে ঘনিষ্ঠভাবে পরিচয় হলো। দেখলাম, তাঁদের রক্তে রয়েছে ভিন্ন ডিএনএ আর আছে সুপ্রাচীন ঐতিহ্যের নানান গল্প বা কিংবদন্তী।অদিতি: এই বইয়ে কোন জাতিগোষ্ঠীর কথা বলেছেন, অ্যাংলো-স্যাক্সন গোত্রভুক্ত ফ্রাঙ্কিস নাকি আমেরিকার রেড ইন্ডিয়ান?অ্যাডাম: উত্তর আমেরিকার রেড ইন্ডিয়ানদের ভেতরেই কাজ করেছি আমি। তারা প্রায় সবাই সাইবেরিয়া ও মঙ্গোলিয়া থেকে এসেছিল। কাজেই তাদের রয়েছে এশীয় ঐতিহ্য।




অদিতি: তাদের কি আজও কোনো লিখিত সাহিত্য বা ইতিহাস নেই? 




অ্যাডাম: না, এখন তাদের কিছু লিখিত কাগজপত্র তৈরি হচ্ছে। তবে তাদের ইতিহাস-ঐতিহ্যের প্রায় সমগ্রটাই শ্রুতিপরম্পরায় প্রবাহিত।




অদিতি: আপনি নিজে শ্বেতাঙ্গ সম্প্রদায়ের মানুষ। আজকের উত্তর আমেরিকান সভ্যতা মূলত ‘শ্বেতাঙ্গ অভিবাসী/বহিরাগত’দের সভ্যতা। এই বহিরাগতরা রেড ইন্ডিয়ান সভ্যতা ও ওই সভ্যতার অজস্র মানুষকে ধ্বংস করেছে। তো, শ্বেতাঙ্গ হয়েও রেড ইন্ডিয়ানদের নিয়ে লিখলেন আপনি, আপনার দিক দিয়ে এটা কি তবে গণহত্যার এক ধরনের দায় বা দেনা শোধ?




অ্যাডাম: দেনা বা দায় শোধের কথা যদি বলেন, তাহলে বলতেই হয় যে গণহত্যার দায় কখনোই শোধ করা যায় না। ইউরোপের আগ্রাসনকারীরা যখন উত্তর আমেরিকায় এল, প্রায় ৯০ ভাগ রেড ইন্ডিয়ান মারা পড়ল ইউরোপ থেকে সভ্য মানুষের আনা নানান রোগের বীজাণুর সংক্রমণে। সভ্য দুনিয়ার এত সব রোগের সঙ্গে তাদের পরিচয়ই ছিল না, জানত না কীভাবে ওদের সঙ্গে লড়তে হয়! প্রাণে টিকে থাকার জন্য ইউরোপীয় কামান-বন্দুকের মুখে তাদের অনেককেই গ্রহণ করতে হলো ইউরোপের খ্রিষ্টবিশ্বাস ও জীবনাচার। যারা এই বশ্যতা মানতে চায়নি, তারা ধ্বংস হলো। কাজেই তাদের ভেতর নিজেদের গৌরবগাথা লিখে যেতে পারবে, এমন মানুষ বলতে গেলে বেঁচে থাকল না প্রায় কেউই।




অদিতি: আপনার বিখ্যাত উপন্যাস দ্য অরফ্যান মাস্টারস সন উত্তর কোরিয়ার প্রেক্ষাপটে লেখা। উত্তর কোরিয়ার এক শ্রমশিবিরে এক বন্দীর রোজনামচা পড়ে আপনি ঠিক করলেন যে এই দেশ নিয়ে উপন্যাস লিখবেন। সে জন্য ওই দেশে কাজের জন্য আবেদন করলেন। এরপর ওখানে ছিলেন বেশ কিছুদিন। সেই অভিজ্ঞতাটি কেমন ছিল?




অ্যাডাম: উত্তর কোরিয়া ভ্রমণ কঠিনই ছিল। আমি স্ট্যানফোর্ড বিশ্ববিদ্যালয়ে আবেদন করলাম, যেন পিয়ংইয়ংয়ে খুব স্বল্প সময়ের জন্য হলেও একটি কাজ পাই। খুবই সংক্ষিপ্ত সময়ের একটি কাজ পেলামও। তবে উত্তর কোরিয়া গিয়ে দেখলাম, সেখানকার স্থানীয় অধিবাসীদের বিদেশিদের সঙ্গে কথা বলার অনুমতি নেই। এটা বোধ হয় পৃথিবীর একমাত্র জায়গা, যেখানে বিদেশিদের সঙ্গে কথা বলা যায় না। অথচ আমি এর আগে চীন, জাপান, নিউজিল্যান্ড, অস্ট্রেলিয়া, দক্ষিণ কোরিয়ায় ঘুরেছি। তো, উত্তর কোরিয়ায় এই অবস্থা দেখে ভাবলাম যে এখানে কথাই যদি বলতে না পারি, তবে দেশের প্রকৃত হাল কীভাবে জানব? তখন ঠিক করলাম, একটি দেশের হাল তো সে দেশের রাস্তাঘাট, দালান-কোঠা বা মানুষের মুখ দেখেও কিছুটা পড়া যায়। বোঝা যায়, ব্যক্তি হিসেবে তারা কতটা স্বাধীন। এ সময়ই আমি ক্যাং চোলেহওয়ানের দ্য অ্যাকুরিয়াম অব পিয়ংইয়ং পড়ছিলাম। বইটি গভীরভাবে ছুঁয়ে যায় আমাকে। ১৯৫৭ সালে এ দেশ থেকে মাত্র ২৭ হাজার উত্তর কোরীয় বাইরের পৃথিবীতে পালাতে পেরেছে। তবে উত্তর কোরিয়ার সমাজে ভ্রাতৃত্ববোধ প্রবল। এখানকার সমাজে এক ব্যক্তির কাছে এক টুকরা খাবার থাকলে সেই টুকরাটিও সে আরেকজনের সঙ্গে ভাগ করে খায়। একে অপরকে দারুণভাবে সাহায্য করে উত্তর কোরীয়রা। তাদের সমাজে এই সারল্য এখনো আছে ঠিকই, তবে রাষ্ট্রের নিয়ন্ত্রণ সেখানে খুবই কড়া। সেখানে ইন্টারনেটই নেই এই অবাধ তথ্যপ্রবাহের যুগেও। একবার ভাবুন তো! ‘ওরসকম’ নামে সেখানে একটি মিশরীয় কোম্পানি আছে, যারা উত্তর কোরিয়ার মুঠোফোন–ব্যবস্থা দেখাশোনা করে। এই মুঠোফোন–ব্যবস্থার আবার তিনটি স্তর আছে। ৩০ লাখ মুঠোফোন ব্যবহারকারীর ভেতর সংখ্যাগরিষ্ঠরাই কেবল দেশের ভেতর ফোন করতে পারে এবং সেসব ফোনে কোনো ইন্টারনেট সংযোগ নেই। ই-মেইল আছে বৈকি, তবে তা-ও শুধু উত্তর কোরিয়ার ভেতরেই ব্যবহার করা যায়। অভিজাত শ্রেণির মানুষেরা অবশ্য ইন্টারনেট ও স্মার্ট ফোন ব্যবহার করতে পারে। তবে তারা মোট জনসংখ্যার মাত্র তিন শতাংশ। বাইরের পৃথিবীর পত্রিকা, সংবাদপত্র, বই, সিনেমা, উপন্যাস ও টেলিভিশন—কোনো কিছুতেই তাদের কোনো অভিগম্যতা নেই। আছে শুধুই রাষ্ট্রীয় প্রচারযন্ত্র। তবু আমার উপন্যাসে আমি এটাই বলতে চেয়েছি যে এত কড়াকড়ির ভেতরেও মানুষ রুটি ভাগ করে খায় বা অপরাধ করে না, সরল ও বিশ্বস্ত থাকে। এটাই আমার বক্তব্যের উদ্দিষ্ট ছিল।




অদিতি: আপনি কি মনে করেন, আপনার বইটি তাদের জীবনে কোনো খোলা জানালা মেলে দিতে পেরেছে?অ্যাডাম: উত্তর কোরিয়ার সাধারণ মানুষ তো জানেই না যে আমি তাদের নিয়ে কোনো বই লিখেছি! যেহেতু বাইরের পৃথিবীর কোনো তথ্য বা বই–ই তাদের কাছে যায় না। আমার ধারণা, তাদের সরকার বা শাসকশ্রেণি জানে।অদিতি: লেখককে সর্বদা নিজের ভাষাই লিখতে হয়—এমনই জানতাম শৈশব-কৈশোরে। যেমন লিও তলস্তয় রাশিয়া নিয়ে লিখেছেন রুশ ভাষায়। ধ্রুপদি লেখাগুলো এভাবেই হয়েছে। আজকের পৃথিবীতে সালমান রুশদি বা অমিতাভ ঘোষ অবশ্য ইংরেজিতে লিখছেন, তবু কমবেশি ভারত উপমহাদেশ নিয়েই লিখছেন তাঁরা। এখন এই যে আপনি ইংরেজি ভাষায় উত্তর কোরিয়া নিয়ে লিখলেন, সেটি কতটুকু কালোত্তীর্ণ হবে? আজ আমি ইন্দোনেশিয়া গিয়ে, কিছুদিন সেখানে থেকে ইন্দোনেশিয়া নিয়ে আমার ভাষায় একটি উপন্যাস লিখলেই কি সেটি কালোত্তীর্ণ হবে?অ্যাডাম: উপনিবেশিত মানুষ বা লেখকের জন্য এটা সবসময়ই একটি কঠিন প্রশ্ন, সে কার ভাষায় লিখবে, সাম্রাজ্যের বা সাম্রাজ্যবাদীর ভাষায়, না তার নিজের ভাষায়? এডওয়ার্ড সাঈদ, ভি এস নাইপল—তাঁরা সবাই ইংরেজিতে লিখেছেন। দান্তে তাঁর ডিভাইন কমেডি অবশ্য ইতালীয়তেই লিখেছেন। আজকের পৃথিবীতে প্রায় সব লেখককেই এমন ভাবনা একবারের জন্য হলেও ভাবতে হয়।হ্যাঁ, আমার ভাষাটা ঔপনিবেশিকের ভাষা আর ইংরেজি ভুবনায়নের ভাষা। তবে এই ভুবনায়নের কালে আপনি বা আমি কেন কোরিয়া বা চীন নিয়ে একটি বই লিখতে পারব না? আর উত্তর কোরিয়ায় মতপ্রকাশের স্বাধীনতার এমনই হাল যে ভালোমতো একটি বই লেখাও সেখানে কঠিন। সব বই–ই সেখানে রাষ্ট্র-নিয়ন্ত্রিত। লেখকেরা মন খুলে কথা বলতে গেলে জেলে যেতে পারেন। কাজেই যেদিন সেখানে লেখকেরা হাত খুলে লিখতে পারবেন, সেদিন আর আমার বই লেখার দরকার হবে না।অ্যাডাম জনসন১৯৬৭ সালের ১২ জুলাই যুক্তরাষ্ট্রের দক্ষিণ ডাকোটায় জন্ম। বড় হয়েছেন অ্যারিজোনায়। ২০১২ সালে উত্তর কোরিয়ার প্রেক্ষাপটে রচিত উপন্যাস দ্য অরফ্যান মাস্টারস সন উপন্যাসের জন্য পুলিৎজার পুরস্কার এবং ২০১৫ সালে রচিত গল্পের বই ফরচুন স্মাইলস-এর জন্য পেয়েছেন দ্য ন্যাশনাল বুক অ্যাওয়ার্ড। এর আগেই গল্প সংকলন এম্পোরিয়াম (২০০৩) ও প্রথম উপন্যাস প্যারাসাইটস লাইক আস (২০০৪) লিখে আলোচিত হয়েছিলেন। লেখালেখির পাশাপাশি তিনি স্ট্যানফোর্ড বিশ্ববিদ্যালয়ে ইংরেজির অধ্যাপক; সৃজনশীল রচনা বিষয়ে শিক্ষার্থীদের দিকনির্দেশনাও দিয়ে থাকেন।




 


</p><li><a href='https://www.prothomalo.com/art-and-literature/article/1567580/%E0%A6%AC%E0%A6%87-%E0%A6%AA%E0%A7%9C%E0%A7%87%E0%A6%87-%E0%A6%AA%E0%A7%8D%E0%A6%B0%E0%A6%A5%E0%A6%AE-%E0%A6%A6%E0%A7%87%E0%A6%96%E0%A6%A4%E0%A7%87-%E0%A6%AA%E0%A7%87%E0%A7%9F%E0%A7%87%E0%A6%9B%E0%A6%BF%E0%A6%B2%E0%A6%BE%E0%A6%AE-%E0%A6%A4%E0%A6%BF%E0%A6%A8-%E0%A6%97%E0%A7%8B%E0%A7%9F%E0%A7%87%E0%A6%A8%E0%A7%8D%E0%A6%A6%E0%A6%BE%E0%A6%B0-%E0%A6%AE%E0%A7%81%E0%A6%96' target='_blank' >বই পড়েই প্রথম দেখতে পেয়েছিলাম তিন গোয়েন্দার মুখ</a><br><p>[
রকিব হাসান। জনপ্রিয় সিরিজ ‘তিন গোয়েন্দা’র স্রষ্টা। দীর্ঘদিন...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/abaa8b740dba6038e172bea54ea0e161-5c00e08c30ace.jpg?jadewits_media_id=1398137"><p>

রকিব হাসান। জনপ্রিয় সিরিজ ‘তিন গোয়েন্দা’র স্রষ্টা। দীর্ঘদিন লেখালেখি করলেও সেভাবে জনসমক্ষে আসতে চান না। তিনি লিখেছেন তাঁর প্রিয় ৫ বিষয় নিয়ে।১. বইমর্মে আঘাত দেওয়া ‘পথের পাঁচালী’আমার প্রিয় বই হলো বিভূতিভূষণ বন্দ্যোপাধ্যায়ের পথের পাঁচালী। চারবারের চেষ্টায় বইটি শেষ করেছি। মনে আছে, প্রথমবার এ বইয়ের প্রেমে পড়েছিলাম কিশোর বয়সে। পড়তে পড়তে যখন দুর্গা মারা গেল, তারপর আর পড়তে পারিনি। দ্বিতীয়বার পড়ি আমার যখন ২৪–২৫ বছর বয়স, তখন। সে দফায় আটকে গেলাম ইন্দির ঠাকুরনের মৃত্যুর ঘটনায়। সে সময় এটা আমার মনে এতটাই প্রভাব ফেলল যে আমি আর উপন্যাসটি শেষ করতে পারলাম না। এর অনেক দিন পর তৃতীয়বার পথের পাঁচালী পড়তে বসি আমার ৪০ বছর বয়সেরও পরে। মজার ব্যাপার হলো, সে সময়ও এ উপন্যাসটি শেষ করতে পারিনি। পরে পণ করলাম পথের পাঁচালী পড়বই পড়ব। প্রায় একই সময়ে দেখে ফেললাম সত্যজিৎ রায়ের পথের পাঁচালী সিনেমাটি। তারপর ৫০ বছর বয়সে আবার পড়তে শুরু করি এবং পাঁচবারের চেষ্টায় বইটি শেষও করি। আদতে এই উপন্যাসের করুণ আবহ বারবারই আমার মর্মে আঘাত দিয়েছে।২. গানপুরোনো না হওয়া‘ক্ষমা কর প্রভু’গান তো একসময় খুব শুনতাম—রবীন্দ্রনাথ ঠাকুরের গান, আধুনিক বাংলা গান। মনে পড়ে পেশা হিসেবে যখন লেখালেখিকে নিয়েছিলাম, প্রায় সারা দিনই লিখতাম। আমার ওই লেখালেখির সময়ে মনঃসংযোগ ধরে রাখার জন্য ঘরে নিচু লয়ে উচ্চাঙ্গসংগীত ছেড়ে রাখতাম আমি। তবে রবিঠাকুরের একটি গান শুনলে এখনো আমার চিত্ত প্রসন্ন হয়ে ওঠে—‘ক্লান্তি আমার ক্ষমা কর প্রভু’। দেবব্রত মুখোপাধ্যায়ের কণ্ঠে এই গান কী যে ভালো লাগে! মাঝেমধ্যে নিজেকেই প্রশ্ন করেছি, কেন এই গান এত স্পর্শ করে আমাকে? পুরো গানটিতে একধরনের উদ্যম ও সমর্পণের ব্যাপার আছে। তাই বোধ হয় এত ভালো লাগে। এ ছাড়া সুবিনয় রায়ও আমার প্রিয় শিল্পীদের একজন। আমার গান শোনার ক্ষেত্রে একটা বিচিত্র ব্যাপার ঘটে—কোনো গান মনে লেগে গেলে এক বৈঠকে সেই গানটি অনেকবারই শুনি, ‘ক্লান্তি আমার ক্ষমা কর প্রভু’র যেমন কথা বললাম। আদতে প্রিয় গান কখনো পুরোনো হয় না।৩. চলচ্চিত্রস্মৃতি এবং ‘টাইটানিক’বলার মতো প্রিয় কোনো সিনেমা সত্যি নেই আমার। তবে হ্যাঁ, কিশোর বয়সে উর্দু ছবি হাজার দাস্তান দেখেছিলাম—একবার নয়, উনিশবার। সেই কথাই মনে আসছে এখন। কৈশোর–পরবর্তী সময়ে ভালো লাগত উত্তম কুমারের ছবি। বিশেষত, উত্তম–সুচিত্রা জুটির রোমান্টিক ছবিগুলো খুব টানত আমাকে। উত্তমের ভেতরে কী যেন একটা ছিল, আকর্ষণ করার মতো। এরপর পরিণত বয়সে যে সিনেমাটি খুব ভালো লেগেছে, তার নাম টাইটানিক। এই ছবির শেষ পর্যায়ে জাহাজ ডোবার যে মর্মান্তিক চিত্র, তা আমাকে স্পর্শ করেছিল। মনে হয়েছিল, আসলেই তো, মানুষের জীবন কতই না ক্ষণস্থায়ী!৪. চরিত্রআগাথা ক্রিস্টিরএরকুল পোয়ারোআমার প্রিয় প্রিয় লেখক অজস্র—অ্যালিস্টার ম্যাকলিন, উইলবার স্মিথ, আগাথা ক্রিস্টি। তবে প্রিয় চরিত্র সেভাবে নেই। আগাথা ক্রিস্টির এরকুল পোয়ারো চরিত্রটিকেই যা একটু ভালো লাগে। যদি কেন ভালো লাগে—এ প্রশ্ন আসে, বলব যে এ চরিত্রের বুদ্ধিমত্তা, বাক্পটুতা ও রহস্য উন্মোচনের কৌশল মুগ্ধ করার মতো। এ চরিত্র ছাড়া আমার সৃষ্ট কিশোর, মুসা ও রবিনও আমার খুব প্রিয় চরিত্র। ১৯৮৩ সালে রবার্ট আর্থার জুনিয়রের ‘থ্রি ইনভেস্টিগেটর’ সিরিজের দ্য মিস্ট্রি অব দ্য স্টুটারিং প্যারোট বইটি পড়ে এই তিন গোয়েন্দার মুখটি দেখতে পেয়েছিলাম প্রথম। আর তখনই মনে হয়েছিল এবার থেকে শুধু বাচ্চাদের বই–ই লিখব। এখন তো গোয়েন্দা চরিত্রের কথা বললে কেবল কিশোর, মুসা ও রবিনের ছবিই ভেসে আসে আমার চোখে। কত মানুষ আমার এ চরিত্রটিকে পছন্দ করেছে, ভালোবেসেছে, ভাবলে বিস্ময় জাগে।৫. লেখার সঙ্গীশেষ পর্যন্ত কম্পিউটারঅনেকেরই লেখালেখির জন্য প্রিয় সময় আছে। আমার তার উপায় ছিল না। অর্থসংস্থানের জন্য একসময় আমাকে প্রচুর লিখতে হয়েছে। এক মাসে ছয়টি বই লেখার রেকর্ডও রয়েছে। একসময় শুধু চার ঘণ্টা ঘুম আর অন্যান্য আনুষঙ্গিক কাজের জন্য দুই ঘণ্টা বাদ দিয়ে বাকি ১৮ ঘণ্টাই লিখতে হয়েছে আমাকে। এ ক্ষেত্রে তাই শেষ পর্যন্ত লেখালেখিতে আমার প্রিয় সঙ্গী কম্পিউটারই। কাগজে–কলমে কখনো লিখিনি আমি। এর অন্যতম কারণ হলো, আমার হাতের লেখা বিচ্ছিরি রকমের খারাপ। প্রথমে লেখালেখি শুরু করেছিলাম মুনীর অপটিমা টাইপরাইটারে। পরে যখন কম্পিউটার এল, তখন টাইপরাইটারটি বিক্রি করে কম্পিউটার কিনলাম। এরপর থেকে কম্পিউটারই প্রিয় সঙ্গী।




 


</p><li><a href='https://www.prothomalo.com/art-and-literature/article/1565465/%E0%A6%B8%E0%A6%BE%E0%A6%95%E0%A7%8D%E0%A6%B7%E0%A6%BE%E0%A7%8E%E0%A6%95%E0%A6%BE%E0%A6%B0-%E0%A6%B6%E0%A7%80%E0%A6%B0%E0%A7%8D%E0%A6%B7%E0%A7%87%E0%A6%A8%E0%A7%8D%E0%A6%A6%E0%A7%81-%E0%A6%AE%E0%A7%81%E0%A6%96%E0%A7%8B%E0%A6%AA%E0%A6%BE%E0%A6%A7%E0%A7%8D%E0%A6%AF%E0%A6%BE%E0%A7%9F' target='_blank' >সাক্ষাৎকার: শীর্ষেন্দু মুখোপাধ্যায়</a><br><p>[
‘মাটি থেকে ইট হয়, ইট থেকে বাসা—বাসা পুরাতন হয়ে ভেঙে যায়।’ পার্থিব উপন্যাসে...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/16/c4bb4fa629634e4b5bbfe971c08e6ab1-5bee5a843c158.jpg?jadewits_media_id=1395054"><p>











শিবব্রত বর্মন: আপনি মানবজমিন, দুরবিন, যাও পাখি, পার্থিব—এমন পাঠকনন্দিত উপন্যাসের লেখক। ইদানীং শবর দাশগুপ্তের লেখক হিসেবে বেশি পরিচিতি পাচ্ছেন। কোনো একসময় রহস্য সাহিত্যের লেখক হিসেবে পরিচিতি বেশি বড় হয়ে উঠতে পারে—এমনটি কি মনে হয় আপনার?




শীর্ষেন্দু মুখোপাধ্যায়: না, সেটা মনে হয় না। তবে শবর লিখে আমি আনন্দও পাই। কারণ আমি নিজে গোয়েন্দা কাহিনির খুব ভক্ত। গোয়েন্দা কাহিনি আমি অনেক পড়েছি।




শিবব্রত: কাদের লেখা ভালো লেগেছে?




শীর্ষেন্দু: অনেক। সব লেখকের নাম হয়তো তোমরা জানবে না, আগাথা ক্রিস্টি তো আছেনই, শার্লক হোমস, মানে আমাদের আর্থার কোনান ডয়েল আছেন। তাছাড়া চেস্টারটন, তারপরে এলেরি কুইন, জর্জ সিমেনোও খুব ভালো লাগে। ফিলোসফিক্যাল লেখা।




শিবব্রত: রেইমন্ড চ্যান্ডলার?




শীর্ষেন্দু: হ্যাঁ, চ্যান্ডলারের বই কিনেছি। আমেরিকানদের মধ্যে সবচেয়ে ভালো লেখক বলতে পারি চ্যান্ডলারকে। তাঁর গোয়েন্দা নাম হচ্ছে ফিলিপ মারলো। আমার খুবই প্রিয়।




শিবব্রত: শবরের জনপ্রিয়তা আপনার মধ্যে এখন কোনো অস্বস্তি তৈরি করে কি না?




শীর্ষেন্দু: শবর তো জনপ্রিয় ছিল না। শুরুতে শবরকে নিয়ে একে একে পাঁচটা উপন্যাস লিখেছি।




শিবব্রত: ঋণ দিয়ে শুরু?




শীর্ষেন্দু: হ্যাঁ। তারপর সিঁড়ি ভেঙে ভেঙে। কথা হলো, যখন প্রথম প্রকাশিত হয়, তখন শবর খুব একটা জনপ্রিয় হয়নি। পরবর্তীকালে যখন সিনেমা হলো, তারপর খুবই জনপ্রিয় হয়ে গেল। আসলে সিনেমার হাত ধরে জনপ্রিয় হোক—এমন ইচ্ছে আমার ছিল না। সেটাই হলো বলে আমার দুঃখও আছে। যা হোক, শবর দাশগুপ্ত আমি ভবিষ্যতেও লিখব। কিন্তু আমার মনে হয় না যে শবরের জন্য মানুষ আমাকে মনে রাখবে। যদি রাখে তো অন্য কিছুর জন্য রাখবে, শবর দাশগুপ্তের জন্য নয়।




আলতাফ শাহনেওয়াজ: উজান আপনার অসাধারণ এক শৈশবস্মৃতি। সেই মারফত জানা যাচ্ছে, আপনার জন্ম ও বেড়ে ওঠা পূর্ববঙ্গের ময়মনসিংহে। সনদপত্রে আপনার নাম তো মধুসূদন মুখোপাধ্যায়। লেখালেখির জন্য শীর্ষেন্দু মুখোপাধ্যায় নামটি নিলেন কেন?




শীর্ষেন্দু: আমার নাম শীর্ষেন্দু মুখোপাধ্যায়। ওখানে যে মধুসূদন লেখা রয়েছে, ওটা আমার দেওয়া নাম...




শিবব্রত: কোষ্ঠী?




শীর্ষেন্দু: না, আমার দেওয়া নাম। ওটার সঙ্গে আমার কোনো সম্পর্কে নেই। আমার নাম মধুসূদন নয়, মধুসূদন উজান–এর নায়কের নাম, যেখানে আমার ছায়া আছে। আর উজান কিন্তু আমার আত্মজীবনী নয়।




আলতাফ: এটা উপন্যাস, ফিকশন!




শীর্ষেন্দু: নিশ্চয় ফিকশন। সবটা আমার শৈশব না। তবে ওই বইয়ের মধ্যে আমার অনেকটাই আছে। আমার শৈশব, কৈশোর...। সাতচল্লিশের শেষে ময়মনসিংহ থেকে যখন চলে যাই, তখন আমার বয়স হয়েছে এগারো বা সাড়ে এগারো বছর।




আলতাফ: উজান-এ সেই সময়ের ময়মনসিংহকে দারুণভাবে পাওয়া যায়। রেললাইন, ব্রহ্মপুত্র, শম্ভুগঞ্জ ব্রিজ—সব যেন চোখে দেখা যায়। এত আগের স্মৃতি কীভাবে এত তরতাজা থাকে?




শীর্ষেন্দু: বাল্যকালের স্মৃতি একটু তরতাজাই থাকে। কেননা ভালো সময়ের স্মৃতি মানুষ ধরে রাখে। আর সব মানুষেরই শৈশবস্মৃতি একটু বেশি মনে থাকে। হয়তো পরের অনেক স্মৃতি চলে যায়, কিন্তু ওটা থাকে। কাঁচা মনের ওপর ছাপ গভীর হয় বলে স্মৃতিতে থেকে যায়।




শিবব্রত: বড় বড় সাহিত্যিকেরা আত্মজীবনী লেখেন, লেখার একটা বাসনা তাঁদের থাকে। আপনার নেই?




শীর্ষেন্দু: আত্মজীবনী লেখার বরাত অনেক দিন দেওয়া আছে আমাকে। আমার ছেলেমেয়েও বলছে আত্মজীবনী লেখার কথা। কিন্তু আমি এখনো সাহস পাচ্ছি না, সময়ও করতে পাচ্ছি না। দ্বিতীয়ত, তোমরা যদি আমার নয় খণ্ডের উপন্যাসসমগ্র দেখো, সেখানে নয়টা ভূমিকা আছে, ওই ভূমিকার মধ্যে অনেকটা আমার আত্মকথা আছে; আত্মজীবনী হয়তো পুরোপুরি নেই, কিন্তু আত্মকথা আছে।




শিবব্রত: আপনি কি ওটিকে যথেষ্ট মনে করেন?




শীর্ষেন্দু: না। এঁটে–বেঁধে একটা আত্মজীবনী লেখা হয়তো উচিত ছিল। কিন্তু তা হয়ে ওঠেনি, কবে হবে তা-ও বলতে পারি না।




শিবব্রত: আপনার লেখা পড়ে অনেকের এমন ধারণা তৈরি হয়, ব্যক্তি শীর্ষেন্দু আর লেখক শীর্ষেন্দু দুটো আলাদা লোক। আপনার লেখা আর জীবনযাপন যেন আলাদা। কী বলবেন?




শীর্ষেন্দু: আমার পক্ষে এটা ব্যাখ্যা করা মুশকিল। কেননা আমার ব্যক্তিজীবন আর লেখকজীবনকে আমি আলাদা করে দেখি না। ব্যক্তিগত জীবনযাপনের বিচ্ছুরণ হলো আমার লেখা। আমার বিশ্বাস-টিশ্বাসগুলো চলে আসে সেখানে। তবে এটা ঠিক, মানুষ নানাভাবে ব্যাখ্যা করে। নিজের মতো করে ধরে নেয় যে লোকটা এ রকম বা সে রকম বা লোকটা বিশ্বাসী। আমি কেমন ধরনের বিশ্বাসী, তা–ও হয়তো লোকে জানে না। কারণ আমাকে তো ব্যক্তিগতভাবে খুব বেশি লোক চেনে না। যারা চেনে তারা খানিকটা জানে। লেখকজীবনের সঙ্গে আমার ব্যক্তিজীবন একাকার। দুটো আলাদা নয়। আমার বিশ্বাস থেকেই আমার লেখাগুলো উঠে আসে।




শিবব্রত: আপনার লেখায় ঠাকুর অনুকূল চন্দ্রের প্রভাবের কথা আমরা জানি।




শীর্ষেন্দু: আমার লেখায় ঠাকুর অনুকূল চন্দ্রের প্রভাব সবচেয়ে গভীর ও ব্যাপক। আমার জীবনযাপনের সঙ্গে ওতপ্রোত জড়িয়ে আছেন তিনি। এ ব্যাপারে কোনো সন্দেহ নেই যে ঠাকুর আমার জীবনের প্রধানতম উপকরণ।




শিবব্রত: আপনার লেখার মধ্যে তাঁর প্রভাব থাকে?




শীর্ষেন্দু: অবশ্যই। তবে সেটা প্রকটভাবে থাকে না। এমন নয় যে আমাকে একটা প্রচারকের ভূমিকা নিতে হবে। মানুষের নানারকম বিচ্যুতি-ব্যথা, দুঃখ-বেদনা, তার পাপ-পুণ্য, প্রেম-ভালোবাসা—ঠাকুর সবখানে জড়িয়ে আছেন। মানুষের কথা যখন বলছি, তখন ঠাকুরের কথাই বলা হচ্ছে।




শিবব্রত: প্রতিদিন কি নিয়ম করে লিখতে বসেন?




শীর্ষেন্দু: না, না, পাগল নাকি। ভীষণ অলস লোক আমি। লেখার অনুরোধ এলে তারপরই ভাবনা-চিন্তা শুরু করি; আরও অনেক পরে লিখতে শুরু করি এবং লেখা জমা দিই সবার শেষে। তাই আমাকে নিয়ে সম্পাদক ও প্রকাশকের দুশ্চিন্তার শেষ নেই।




শিবব্রত: আপনারা যে সময়ের কথা লিখতেন—গত শতকের সত্তর-আশির দশকে—সেই সময়ে কলকাতা শহরের চারপাশে নতুন শহরতলি তৈরি হচ্ছে, একটি প্রজন্ম গড়ে উঠছে। এখনকার যে প্রজন্ম, যারা সামাজিক যোগাযোগমাধ্যমে পড়ে থাকে, আইনক্সে আড্ডা দেয়, তাদের কতটা তুলে আনতে পারেন নিজের লেখায়? এদের সঙ্গে যোগাযোগ স্থাপন করতে পারেন?




শীর্ষেন্দু: নিশ্চয় পারি। আমার ছেলেমেয়েরা এদের সঙ্গে কানেক্টেড। আমি তো এই সময়ের ছেলেমেয়েদের সঙ্গে মিশি, আমার বয়সী লোকদের সঙ্গে আমি মিশি না।




শিবব্রত: এই সময়ের ছেলেমেয়েদর ভাষা বুঝতে পারেন আপনি?




শীর্ষেন্দু: তাদের কথাই বেশি বুঝতে পারি, ওদের কথাই বোধগম্য মনে হয়। বুড়োদের কথা আমার কাছে বোধগম্য মনে হয় না।




আলতাফ: আপনাদের প্রজন্মের লেখকেরা দীর্ঘদিন শাসন করেছেন কলকাতার বাংলা সাহিত্য। আপনাদের পরেও নতুন কথাসাহিত্যিকেরা এসেছেন। অনেককে বলতে শুনি, সুনীল-শীর্ষেন্দু-সমরেশের পরে যাঁরা লিখছেন, তাঁদের লেখায় ওই জোর নেই।




শীর্ষেন্দু: আমাদের আমলেও লোকে বলত, তারাশঙ্কর-বিভূতির পর আর সে রকম হচ্ছে না। এখনো তেমনভাবে বলছে। আর আমরা সবাই তো একরকম লিখতাম না, নানারকম লিখতাম। কিন্তু এটা ঠিক যে এখনকার প্রজন্মে গদ্য লেখকের সংখ্যা কমে গেছে। এখন কয়েকজন লিখছে, ভালোই লিখছে।




আলতাফ: বাংলাদেশের কোন কোন লেখক আপনাকে আকর্ষণ করেন?




শীর্ষেন্দু: এখন তো তেমন পড়তে পারি না। শুধু বাংলাদেশ নয়, কারও লেখাই পড়ি না। বিদেশি অনেক বই—এই পামুক-টামুক—সব কেনা আছে, খানিকটা পড়েও রেখেছি, কিন্তু শেষ করার সময় পাচ্ছি না। আমার সময় এত কম। পাঠাভ্যাস সব চলে গেছে। তবে একসময় বাংলাদেশের হুমায়ূন আহমেদ, ইমদাদুল হক মিলন ও আখতারুজ্জামান ইলিয়াসকে কিছুটা পড়েছি।




আলতাফ: ওপারের অনেককেই বলতে শুনি, ইংরেজি ও হিন্দির দাপটে কলকাতায় বাংলা ভাষা হুমকির মুখে। আপনার কী মনে হয়?




শীর্ষেন্দু: দ্যাখো, ভারত বিশাল দেশ। বাংলা ভাষা ভারতবর্ষের দ্বিতীয় ভাষা। বাংলাদেশকে বাদ দিয়ে শুধু ভারতবর্ষে যত বাঙালির বসবাস, ওখানে তাদের সংখ্যা দ্বিতীয়। অত বড় দেশে দ্বিতীয় ভাষা বাংলা। পৃথিবীতে সপ্তম। সোজা কথা! এত লোক যে ভাষায় কথা বলে, সেটা বিপন্ন হয়ে যাবে, এটা হয় নাকি? তা ছাড়া বাংলাদেশের কারণে, একুশে ফেব্রুয়ারির কারণে ইউনেস্কো বাংলা ভাষাকে এখন স্বীকৃতি দিয়েছে। আসলে বাংলা হচ্ছে বিশ্বের মিষ্টিতম ভাষা। এই মিষ্টিতম ভাষা মরবে না। কিছু বাঙালি তো ইংরেজিতে কথা বলবেই।




আলতাফ: ই-বুক তো চলেই এসেছে। ধরুন, এমন একটা সময় এল, যখন সবাই আপনার মানবজমিন কি পার্থিব আর বই আকারে না পড়ে পড়ছে ই-বুকে, কেমন লাগবে?




শীর্ষেন্দু: সভ্যতার পরিবর্তনের মধ্য দিয়ে আস্তে আস্তে এইসব তো আসবেই, ই-বুক আসবে ভবিষ্যতে। এটা খারাপ না। কথা হলো, লোকে বই পড়লেই হলো, সেটা ইলেকট্রনিক ফর্মেই পড়ুক, আর কাগজেই পড়ুক।




আলতাফ: পার্থিব, দুরবিন, যাও পাখি—এই উপন্যাসগুলোর জনপ্রিয়তার কারণ কী?




শীর্ষেন্দু: এসব উপন্যাসের পাত্রপাত্রীদের আঁকতে গিয়ে আমার কাছে যেটা গুরুত্বপূর্ণ ছিল তা হলো: মানুষের জীবন যেমন হয়, চরিত্রদের সেভাবেই উপস্থাপন করব; মানুষের জীবন যেমন হওয়া উচিত, সেভাবে উপস্থাপন করব না। আসলে আমি জানি না উপন্যাসগুলো কেন পাঠকপ্রিয়তা পেয়েছে। আর এ উপন্যাসগুলোর বিষয়-আশয় নিয়ে অনেক কথা বলেছি, এখন আর বলতে ভালো লাগে না, মনেও থাকে না সবকিছু।




আলতাফ: সেই যে ঘুণপোকা থেকে শুরু, এরপর অসংখ্য উপন্যাস। নিজের লেখা কোন উপন্যাসটি আপনার কাছে সবচেয়ে প্রিয়?




শীর্ষেন্দু: নিজের উপন্যাসের মূল্যায়ন একদমই করতে পারি না আমি। তবে উজান উপন্যাসে যেহেতু আমার শৈশবের কথা আছে, আমার দাদুর কথা আছে, সে জন্য ওটার প্রতি বেশ দুর্বলতা আছে আমার।




আলতাফ: উজান-এ কতটুকু আপনার শৈশবস্মৃতি আর কতটুকু ফিকশন?




শীর্ষেন্দু: অনেকটাই ফিকশন। ধরো বলব, সত্তর ভাগ ফিকশন।




জানা-অজানা শীর্ষেন্দু




* যৌবনে ভয়ানকভাবে বিষণ্নতায় আক্রান্ত হন শীর্ষেন্দু মুেখাপাধ্যায়, জীবনের প্রতি আস্থা হারিয়ে ফেলেন এবং একসময় আত্মহত্যার সিদ্ধান্ত নেন। শেষ পর্যন্ত মা–বাবা তাঁকে শ্রীশ্রী অনুকূলচন্দ্র ঠাকুরের কাছে নিয়ে যান। ঠাকুরের সান্নিধ্যে জীবন বদলে যায় তাঁর।




* তাঁর জীবনের প্রথম দুটি গল্প ফেরত এসেছিল দেশ পত্রিকার দপ্তর থেকে। তৃতীয়টি পাঠানোর পর সিদ্ধান্ত নিয়েছিলেন, যদি এটি ছাপা না হয়, তাহলে লেখালেখিই ছেড়ে দেবেন। ‘জলতরঙ্গ’ নামে সেই তৃতীয় গল্পটিই ছিল শীর্ষেন্দু মুখোপাধ্যায়ের ছাপা হওয়া প্রথম লেখা।




* প্রথম উপন্যাস ঘুণপোকা লিখেছিলেন সাগরময় ঘোষের তাগাদায়। ঘুণপোকার শ্যামল চরিত্রটি অনেকটা তাঁর নিজের আদলেই গড়া।




* শিশু-কিশোর জন্য কিছু লেখার ইচ্ছা ছিল না শীর্ষেন্দুর। কিন্তু আনন্দমেলার তৎকালীন সম্পাদক ও কবি নীরেন্দ্রনাথ চক্রবর্তীর অনুরোধে লেখেন প্রথম কিশোর গল্প। এমনকি নীরেন্দ্রনাথ অনেকটা জোর করেই তাঁকে দিয়ে লিখিয়ে নেন প্রথম কিশোর উপন্যাস মনোজদের অদ্ভুত বাড়ি। এই উপন্যাসে ঠাকুরমার চরিত্রটি সরোজিনী দেবী নামে তাঁর এক বিধবা ঠাকুরমার আদলে গড়া।




* তাঁর তিন বিখ্যাত কিশোর উপন্যাস গোঁসাইবাগানের ভূত, ছায়াময় ও মনোজদের অদ্ভুত বাড়ি নিয়ে বানানো হয়েছে তিনটি সিনেমা এবং তিনটিই বক্স অফিস মাৎ করেছে।




* শীর্ষেন্দুর প্রিয় উপন্যাস সতীনাথ ভাদুড়ির লেখা ঢোঁড়াই চরিত মানস। এ ছাড়া কমলকুমার মজুমদারের উপন্যাসও তাঁর প্রিয়। শরৎচন্দ্রের দেবদাসকে তিনি ‘অপরিণত হাতের সৃষ্টি’ বলে মনে করেন। কিন্তু এক শ বছর ধরে দেবদাস-এর সমান জনপ্রিয়তাও তাঁকে বিস্মিত করে।




* তাঁর সৃষ্ট বিখ্যাত গোয়েন্দা চরিত্র শবর দাশগুপ্ত। ‘শবর সিরিজ’–এর প্রথম বই ঋণ। শবর চরিত্র নিয়ে পরিচালক অরিন্দম শীল বানিয়েছেন এবার শবর, ঈগলের চোখ ও আসছে আবার শবর নামে একে একে তিনটি সিনেমা।




* বাংলাদেশি নাটকের ভক্ত শীর্ষেন্দু মুখোপাধ্যায়। তাঁর মতে, এ দেশের নাটকের গল্পগুলো খুব চমৎকার ও মিষ্টি। তিনি বলেন, ভারতে বাংলাদেশের চ্যানেল দেখা যায় না বটে, কিন্তু কোনো না কোনোভাবে নাটকগুলো তাঁরা দেখেন।




* সুনীল গঙ্গোপাধ্যায় আর শক্তি চট্টোপাধ্যায় ছিলেন তাঁর ঘনিষ্ঠ বন্ধু। তবে তুই-তোকারির সম্পর্ক ছিল শুধু সৈয়দ মুস্তাফা সিরাজের সঙ্গে। মুস্তাফা সিরাজের অতিমাত্রায় ‘কর্নেল সিরিজ’-এ ঝুঁকে পড়াকে মানতে পারেননি শীর্ষেন্দু। এ জন্য সিরাজকে ভর্ৎসনাও করতেন। কারণ তিনি মনে করতেন,‘কর্নেল সিরিজ’ লেখা কমিয়ে দিলে সিরাজের কাছ থেকে অলীক মানুষ-এর মতো আরও ভালো ভালো লেখা পাওয়া যাবে।




সূত্র: বিভিন্ন সময়ের দেশ, আনন্দবাজার ও আনন্দমেলায় ছাপা হওয়া শীর্ষেন্দু মুখোপাধ্যায়ের সাক্ষাৎকার এবং ঢাকা লিট ফেস্ট-এ ইমদাদুল হক মিলনের সঙ্গে তাঁর আড্ডা।




গ্রন্থনা: আবদুল গাফফার


</p><li><a href='https://www.prothomalo.com/art-and-literature/article/1557467/%E0%A6%AC%E0%A6%B2%E0%A7%8D%E0%A6%9F%E0%A7%81%E0%A6%B0-%E0%A6%9F%E0%A6%BE%E0%A6%87%E0%A6%AE-%E0%A6%9F%E0%A7%8D%E0%A6%B0%E0%A6%BE%E0%A6%AD%E0%A7%87%E0%A6%B2' target='_blank' >বল্টুর টাইম ট্রাভেল</a><br><p>[
বল্টু স্কুলের বারান্দায় চুপচাপ বসে আছে। টিফিন খেতে একটুও ইচ্ছে করছে না। তার...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/09/14/e5b1025107331b743eee6d223a879d13-5b9b45430999d.jpg?jadewits_media_id=1379874"><p>

বল্টু স্কুলের বারান্দায় চুপচাপ বসে আছে। টিফিন খেতে একটুও ইচ্ছে করছে না। তার ধারণা আজ টিফিন বানিয়ে দিয়েছে কিংপিং। টিফিন মুখে দেওয়া যাচ্ছে না। কিংপিং হলো বল্টুর মায়ের রোবট। মাকে কাজে সাহায্য করে। যেমন আজ মা বল্টুকে বলেছেন, ‘বল্টু, আজ থেকে কিংপিং তোমাকে স্কুল থেকে আনা-নেওয়া করবে।’ শুনেই মনটা খারাপ হয়ে গেছে। কারণ মায়ের এই রোবটটাকে বল্টুর একটুও ভালো লাগে না। কেমন যেন!




সারা দিন মুখটা গম্ভীর করে রাখে। নিজেও হাসতে পারে না, আর কাউকে হাসাতেও পারে না। পিংপং এর থেকে সম্পূর্ণ ভিন্ন। মা বলেন, ‘পিংপং ছোটদের জন্য বানানো, সে জন্য ও হাসতে পারে আর হাসাতেও পারে। কিন্তু পিংপংয়ের মতো বড়দের রোবটগুলো গম্ভীর হলেও বুদ্ধিমান হয়।’ মা-বাবা সারা দিন ব্যস্ত থাকেন বলে দিনের বেশির ভাগ সময়ই বল্টুকে তার রোবট বন্ধু পিংপংয়ের সঙ্গে কাটাতে হয়। ওর সঙ্গে সময় কাটাতে অবশ্য বল্টুর ভালো লাগে। এ ছাড়া অন্য কারণ নিয়েও বল্টুর মন খারাপ। ওর প্রায় সব বন্ধুই মঙ্গল গ্রহে বেড়াতে গেছে। এলিয়েনদের সঙ্গে গল্প করেছে, সেলফি তুলেছে, আরও কত মজা করেছে। বল্টুর যাওয়া হয়নি।




এই তো আজকেই মিঠু সবাইকে ওর মঙ্গল গ্রহে যাওয়ার, ঘুরে বেড়ানোর গল্প বলছিল। ও নাকি আবার একটা এলিয়েনকে বলেছে, যদি সে কখনো পৃথিবীতে আসে, তবে যেন তাদের বাড়িতে ঘুরে যায়। এসবের মধ্যে মিঠু জিজ্ঞাসা করল, ‘বল্টু, তুই মঙ্গল গ্রহে বেড়াতে গেছিস?’ ও জানে বল্টু এখনো যায়নি। তবুও খোঁচা মারার জন্য এ কথা জিজ্ঞাসা করা আর কি।




বল্টু বলল, ‘না, যাইনি।’ বলতে গিয়ে ওর গলা ধরে এল।




বল্টু মা-বাবাকে অনেকবার বলেছে মঙ্গলে যাওয়ার কথা। একবার তো সব ঠিক হয়ে গিয়েছিল। বল্টুও আনন্দে আটখানা, কী মজা মঙ্গলে যাব! কিন্তু শেষে বাবা কোনো একটা কাজে আটকে যাওয়ার কারণে আর যাওয়া হলো না। বল্টু মাঝে মাঝে বোঝে না যে বাবা এত কাজ কীভাবে করেন, অবশ্য কিংপিং তাকে কাজে সাহায্য করে।




দাদির কাছে বল্টু গল্প শুনেছে, আগের দিনে নাকি মানুষ অফিস ও বাসার সব কাজ একাই করত, তাদের সাহায্য করার জন্য কিংপিংয়ের মতো কেউ ছিল না। বল্টু মাঝেমধ্যে ভাবে, ইশ্‌, যদি আগের দুনিয়ায় ফিরে যেতে পারতাম তাহলে কিংপিংকে সহ্য করতে হতো না। সেখানে পিংপং থাকবে না—এই ভেবে অবশ্য একটু খারাপ লাগে। তাই বল্টু আগের দুনিয়ায় যায় না। না হলে কবেই টাইম ট্রাভেলের মাধ্যমে চলে যেত।




বল্টু একবার টাইম ট্রাভেল করেছিল, অতীতে গিয়ে দেখেছে অনেক কিছু। বাংলাদেশে গিয়ে দেখেছে, বাচ্চারা অনেক বই নিয়ে স্কুলে যাচ্ছে। আবার অল্প কিছুক্ষণ স্মার্টফোনে গেমস খেললেই মা-বাবা ছোটদের বকা দিচ্ছেন। তবে বল্টুর একটা জিনিস খুব ভালো লেগেছে যে, সেখানে কিংপিং নেই। মানুষগুলোর কষ্ট দেখে খুব মায়া লেগেছে। তখন আবার মনে হয়েছে, কিংপিং থাকলে খুব একটা খারাপ হতো না।




বল্টু সোফিয়া নামে একটা রোবটের কথা শুনেছে। সে নাকি অনেকটা মানুষের মতো দেখতে। বল্টু দেখেছে, মানুষগুলো খুব আগ্রহ নিয়ে সোফিয়াকে দেখছে, তার ইন্টারভিউ নিচ্ছে। সে বুঝতে পারছিল না, একটা রোবটকে এত আগ্রহ নিয়ে দেখার কী আছে! মাকে জিজ্ঞেস করতেই মা বললেন, ‘ওরা তো রোবট আগে দেখেনি। আর ওরা রোবট সচরাচর দেখতেও পায় না তাই।’ এ ছাড়া ও দেখেছে, মানুষগুলো জীবনকে সহজ করার পদ্ধতি খুঁজছে। ওরা কর্মঠ, বুদ্ধিমান। এসব ভাবতে ভাবতেই বেল পড়ে গেল। মনে হয় সেকেন্ড বেল। কারণ সিস্টার রোবট বল্টুকে দেখেই তাড়াতাড়ি ক্লাসে যেতে বললেন।




বল্টু তাড়াতাড়ি ক্লাসে যেতে যেতে ভাবল, আজই বাসায় গিয়ে মাকে বলবে, কিংপিংকে দিয়ে যেন আর রান্না না করায়। আর করালেও যেন ভালো করে রেসিপিগুলো ওর মেমোরিতে সেট করে দেয়।




নবম শ্রেণি, ওয়াইডব্লিউসিএ উচ্চমাধ্যমিক বালিকা বিদ্যালয়, ঢাকা।


</p><li><a href='https://www.prothomalo.com/art-and-literature/article/1557466/%E0%A6%A4%E0%A6%BF%E0%A6%A5%E0%A6%BF%E0%A6%99%E0%A7%8D%E0%A6%95%E0%A6%B0-%E0%A6%B8%E0%A6%99%E0%A7%8D%E0%A6%97%E0%A7%87-%E0%A6%A6%E0%A7%87%E0%A6%96%E0%A6%BE' target='_blank' >তিথিঙ্কর সঙ্গে দেখা</a><br><p>[
তাহসিন রহমান
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/09/14/e5b1025107331b743eee6d223a879d13-5b9b45430999d.jpg?jadewits_media_id=1379874"><p>

এখন ২১১৮ সাল। পৃথিবীটা প্রযুক্তির চাদরে ঢাকা। এই তো কিছুক্ষণ আগেই গিয়েছিলাম চাঁদে। মহাকাশে রকেটগুলোর সে কী জ্যাম! মাত্র পাঁচ হাজার কিলোমিটার পার হতেই প্রায় তিন মিনিট লেগে গেল!




ইতিহাস বইয়ে পড়েছি, আগে আমাদের ঢাকায় এর চেয়ে বড় জ্যাম লাগত। তখন নাকি এক কিলোমিটার যেতে ১৫-২০ মিনিট লাগত। আমার তো এই কথা বিশ্বাসই হয় না। তখন মানুষ কাজকর্ম করত কী করে! যা-ই হোক, এখন আমরা রোবট ছাড়া চলতে পারি না। পুরো পৃথিবীটাই প্রযুক্তির রাজ্য হয়ে উঠেছে। বিজ্ঞানীরা অনেক আজব, অদ্ভুত আবিষ্কার করেছেন। তবে মহাজাগতিক প্রাণী বা এলিয়েনের দেখা মানবজাতি এখনো পায়নি। আমার খুব ইচ্ছা, একদিন আমার একটা এলিয়েন বন্ধু হবে।




তো বলছিলাম চাঁদ থেকে ফিরে আসার পরের কথা। সেদিন রাতে আমি ছাদে বসে ছিলাম। হঠাৎ কি জানি কী একটা উড়ে এসে আমাদের ছাদে পড়ল। বস্তুটি গোলাকার। আমি ভয়ে শিউরে উঠলাম। আচমকা দেখি বস্তুটি দুভাগ হয়ে গেল। তার ভেতর থেকে একটি জন্তু লাফিয়ে লাফিয়ে আমার দিকেই আসছে। আমি দুই পা পেছনে সরে গেলাম। ভয়ে আমার দুই পা কাঁপছে। আলোর নিচে আসতেই আমার চোখের ইউভি লেন্স চালু হয়ে গেল। দেখলাম, একটি সবুজ গোলগাল প্রাণী। সে বিচিত্র শব্দ করে আমাকে কী যেন বলছে। আমি তার কোনো কথা বুঝতে না পেরে আমার কানে লাগানো ট্রান্সলেটরটি চালু করলাম।




এবার আমি তার ভাষা বুঝতে পারছি। সে বলছে, সে নাকি ইআর৩৩৭ গ্রহ থেকে এসেছে। তার নাম তিথিঙ্ক। সে আমার সাহায্য চায়। আমাদের পৃথিবীর ওপর একটি গবেষণার অংশ হিসেবে এখানে এসেছে। কিন্তু পৃথিবীর বায়ুমণ্ডলে প্রবেশ করার পর তার যানটি কাজ করা বন্ধ করে দেয়। সে পরীক্ষা করে বুঝতে পারে, পৃথিবীর বাতাসে এত কার্বন ডাই-অক্সাইড যে তার অক্সিজেনচালিত যানটি অকার্যকর হয়ে যায়। নিরুপায় হয়ে সে আমার বাড়ির ছাদে অবতরণ করে। আমার সাহায্য চায়।




তিথিঙ্ক বলল, ওর সবুজ গাছে ভরা একটা জায়গা দরকার, যেখানে সে তার যানটির ইঞ্জিনে জ্বালানি ভরবে।




কী হাস্যকর কথা! এই ঢাকা শহরে এসে প্রাণীটা গাছ খুঁজছে! সে কি ঢাকা সম্পর্কে কিছু জানে না? এই ঢাকা যে গাছহীনতার জন্য বহু পদক পেয়েছে!




তাকে আমি কম্পিত গলায় এ কথা বলতেই সে কাঁদো কাঁদো হয়ে আমার হাত দুটো ধরল। ভারী গলায় তার সবুজ গ্রহে ফিরে যেতে সাহায্য করার আকুতি জানাল। বলল, ‘চলো না এই পৃথিবীটা আবার সবুজ করে তুলি। তবেই আমি দেশে ফিরে যেতে পারব। এ কাজে তুমি যদি সাহায্য করো, তাহলেই তোমার সঙ্গে, মানুষের সঙ্গে আমার বন্ধুত্ব হতে পারে।’




শুরুতে ওর কথা শুনে আমি ঘাবড়ে গিয়েছিলাম। কিন্তু এই কথার পর সাহস ফিরে পেলাম। তাকে সঙ্গে নিয়ে গেলাম সাধারণ মানুষের কাছে। তারা প্রথমে অবাক হলেও পরে সব বুঝতে পারল। সবাই সাহায্য করতে রাজি হলো।




আমরা গাছ লাগানো শুরু করলাম। একদিন আবার আমাদের ঢাকা সবুজে ভরে উঠল। তিথিঙ্ক ফিরে গেল তার গ্রহে। তবে এখন আমরা খুব ভালো বন্ধু। সুযোগ পেলেই আমি নানা দেশ ঘুরে মানুষকে গাছ লাগানোর ব্যাপারে সচেতন করি।




 ষষ্ঠ শ্রেণি, নওগাঁ জিলা স্কুল


</p><li><a href='https://www.prothomalo.com/art-and-literature/article/1557465/%E0%A6%85%E0%A6%AC%E0%A6%BE%E0%A6%95-%E0%A6%95%E0%A6%B0%E0%A6%BE-%E0%A7%A7%E0%A7%AE' target='_blank' >অবাক করা ১৮</a><br><p>[
শ্রেয়া সাহা
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/09/14/e5b1025107331b743eee6d223a879d13-5b9b45430999d.jpg?jadewits_media_id=1379874"><p>

লীরা কম্পিউটারটা অবাক হয়ে দেখে। এটাই সেই ঐতিহাসিক যন্ত্র! একবিংশ শতাব্দীতে মানুষ নাকি এর ওপরই সবচেয়ে বেশি নির্ভরশীল ছিল। লীরার অনলাইন অ্যাসাইনমেন্টের বিষয় হলো ‘ঐতিহাসিক শতাব্দী’। সে ঠিক করেছে, একবিংশ শতাব্দী নিয়েই সে লিখবে।




‘কোড ১২১৩ ’, লীরা তার রোবটটাকে ডাকে।




‘ইয়েস, ম্যাম।’




‘টাইম মেশিনে এটা কত তম সাল?’




‘এক সেকেন্ড ম্যাম...টাইম মেশিনে একবিংশ শতাব্দী সেট করা ছিল। তবু আমি চেকিং ইউনিটে দেখে আপনাকে সালটা জানাচ্ছি...এটা ২০১৮ সাল।’




‘বিশ্বাস করতে পারছি না! আমরা ২ হাজার বছর আগে ফিরে গেছি! ১২১৩, টাইম মেশিনের জন্যই আমি তোমাকে কিনেছি। থ্যাংক ইউ। কিন্তু এটা কার বাসা?’




‘চেকিং ইউনিট সিক্সটি ফোর, লঞ্চিং, ডাউনলোডেড। ম্যাম, এখানে থাকেন মি. রহমান, মিসেস রহমান ও তাঁদের একমাত্র ছেলে রুহান।’




‘গ্রেট।’




লীরা কম্পিউটার অন করে। ১২১৩ কাজের রোবট, তাকে শিখিয়ে দিচ্ছে।




হঠাৎ লীরা যেন কারও চিৎকার শুনল। মাথা ঘুরিয়ে দরজার দিকে তাকায় সে। ‘কে?’




একটা ১২-১৩ বছরের ছেলে চোখ পাকিয়ে জিজ্ঞেস করল, ‘তুমি বলো তুমি কে? আমি এ রুমের মালিক, রুহান।’




‘আমি লীরা। আমি ৪০২৫ সাল থেকে টাইম মেশিনে করে এসেছি। আমার রোবট-১২১৩।’




‘টাইম মেশিন!’ রুহান চিৎকার দিয়ে ওঠে। ‘তোমাদের আছে?’




লীরা তো অবাক। ৪০২৫ সালে টাইম মেশিন এখানে-সেখানে ছড়িয়ে থাকে, অথচ ২০১৮ সালে ছিলই না!




‘হ্যাঁ, আছে।’ ১২১৩ বলে।




‘তুমি রোবট!’ রুহান আরও অবাক।




‘হ্যাঁ।’




‘তোমরা আমার কম্পিউটারে হাত দিলে কেন?’




লীরা তখন তাকে পুরোটা বুঝিয়ে বলে। অ্যাসাইনমেন্টের কথা বলে। রুহানকে লীরা জিজ্ঞেস করে, ‘কম্পিউটার চালাতে পারো?’




‘হ্যাঁ, পারি।’




‘আমাকে শেখাবে?’




রুহান লীরাকে সব শেখাতে থাকে। লীরা লিখে নেয় খাতায়। তারপর লীরাকে রুহান বলে, ‘তুমি কানামাছি খেলো?’




‘সেটা কী?’




‘ও, তুমি তো ৪০২৫ সালের। বুঝবে না। এটা একটা খেলা। আচ্ছা...তোমাদের মাঠ আছে?’




‘নাহ।’




‘স্কুলেও মাঠেও নেই?’




‘আমাদের তো কোনো স্কুলই নেই। তোমাদের ভাষায় বলা যায়...আমরা পড়ালেখা করি অনলাইনে। আমাদের রাস্তায় নামতে হয় না। ঘরে বসেই সব করা যায়। রাস্তায় থাকে গরিবেরা।’




‘তোমরা তাদের সাহায্য করো না?’




‘না। আমাদের মনে কোনো দয়ামায়া নেই।’




বলতে বলতে লীরার মাথায় একটা বুদ্ধি আসে। ৪০২৫ সাল তো আর ২০১৮ সালের মতো বোকা বোকা সাল নয়। ওখানে মানুষ প্রতিযোগিতা ছাড়া কিচ্ছু বোঝে না। লীরা যদি ২০১৮ সাল থেকে একটা মানুষ ধরে নিয়ে যেতে পারে, তাহলে সে নিশ্চয়ই অ্যাসাইনমেন্টে অন্যদের চেয়ে বেশি নম্বর পাবে। লীরা এবার রুহানকে বলল, ‘তুমি আমার সঙ্গে যাবে?’




‘হ্যা, অবশ্যই!’ রুহান মহাখুশি।




লীরা চোখে ইশারা করতেই ১২১৩ বুঝে ফেলে, সে কী চাইছে। সে সিস্টেমিক অপারেটর দিয়ে রুহানের শরীরটা অবশ করার কাজ শুরু করে দেয়।




রুহান চিৎকার করে, ‘এ কী! আমার কী হচ্ছে? কী করছ তোমরা?’




‘তোমাকে আগেই বলেছি রুহান, আমাদের কোনো দয়া নেই। তোমাকে আমরা স্যাম্পল হিসেবে নিয়ে যাচ্ছি। তোমাকে দেখিয়ে আমি ফার্স্ট হব।’




হাত অবশ হওয়ার আগেই রুহান ঝটপট কম্পিউটারে কী যেন লিখল। লীরা দেখার আগেই কাকে যেন একটা ই-মেইল পাঠিয়ে দিল। লীরা আর ব্যাপারটা খুব একটা পাত্তা দিল না।




৪০২৫ সালে ফিরে লীরা দেখল, সব বদলে গেছে। মানুষের মনে অনেক দয়া। ধনী-গরিবে ভেদাভেদ নেই। কী করে এমন হলো? সে জানল, প্রায় ২ হাজার বছর আগে রুহান নামের একটা ছেলে নাকি আগেই মানবজাতিকে সাবধান করে দিয়েছিল, তাই মানুষ আর ভুল পথে পা বাড়ায়নি।




সপ্তম শ্রেণি, ভিকারুননিসা নূন স্কুল অ্যান্ড কলেজ, ধানমন্ডি, ঢাকা


</p><li><a href='https://www.prothomalo.com/art-and-literature/article/1557464/%E0%A6%86%E0%A6%9C%E0%A6%AC-%E0%A6%AC%E0%A7%8B%E0%A6%A4%E0%A6%BE%E0%A6%AE' target='_blank' >আজব বোতাম</a><br><p>[
রিমঝিম বরষা
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/09/14/e5b1025107331b743eee6d223a879d13-5b9b45430999d.jpg?jadewits_media_id=1379874"><p>

আমি রুশনি। আজ আমার হঠাৎ অর্পার কথা মনে পড়ল। ওকে দেখতে খুব ইচ্ছা করছে। অর্পা আমার বন্ধু। ক্লাস সেভেনে আমরা একসঙ্গে পড়তাম। এখন পড়ি ক্লাস নাইনে। ক্লাস সেভেনে অর্পার সঙ্গে যখন শেষ দেখা হয়েছিল, তখন ও বলেছিল, ‘আমরা সবাই গ্রিনল্যান্ডে চলে যাচ্ছি।’ গ্রিনল্যান্ড গেছে তো কী হয়েছে? এমন একটা সময়ের কথা বলছি, যখন পৃথিবী অনেক এগিয়ে গেছে। চাইলেই আমি অর্পাকে আমার কাছে নিয়ে আসতে পারি।




বিছানায় ক্লিক করলাম। সঙ্গে সঙ্গে অর্পা আমার সামনে এসে পড়ল। দুজনে অনেক গল্প করলাম। তখন অর্পার মনে পড়ল, ওর স্কুল শুরু হয়ে গেছে। অর্পা চলে গেল। আবার একা হয়ে গেলাম।




আমার স্কুল ছুটি। একটু মহাকাশ থেকে ঘুরে এলে কেমন হয়! আমি একটা সৌরজগতের ছবি নিয়ে নেপচুন গ্রহের ওপর ক্লিক করলাম। সঙ্গে সঙ্গে পৌঁছে গেলাম নেপচুন গ্রহে। কিন্তু সেখানে বেড়াতে গিয়েও কোনো মজা লাগল না। কারণ সেখানকার এলিয়েনগুলোর দুই চোখ। আমার দুই চোখ ভালো লাগে না। আমি কত গ্রহে বেড়াতে গিয়েছি। ১ চোখওয়ালা এলিয়েন দেখেছি, ১০ চোখওয়ালা এলিয়েনও দেখেছি। কিন্তু দুই চোখওয়ালা এলিয়েনগুলো কেমন যেন।




নাহ, এখানে বেশিক্ষণ থাকা যাবে না। যখনই চলে আসব ভাবছি, হঠাৎ কে যেন আমার কাঁধে হাত রাখল। পেছনে তাকালাম, কাউকে দেখলাম না। হঠাৎ দেখি একটি দুই চোখওয়ালা এলিয়েন। আমি অবাক হয়ে গেলাম।




তখন এলিয়েনটা বলল, ‘কে তুমি?’




বললাম, ‘আমি রুশনি।’




‘এখানে কী চাই? কেন এসেছ?’




‘আগে তুমি বলো। তুমি তো একটু আগেও ছিলে না। হঠাৎ কোথা থেকে এলে?’




ও বলল, ‘আমার এই জামায় একটা বোতাম আছে। বোতামে টিপ দিলেই আমি অদৃশ্য হয়ে যাই। আবার টিপ দিলেই চলে আসি। তোমার যদি এটা লাগে, তাহলে নিতে পারো। আমার কাছে অনেক আছে।’




সে আমাকে বোতামটা দিয়ে বলল, ‘নাও। জামায় লাগিয়ে নাও।’




বোতামটা জামায় লাগিয়ে আমি টিপ দিলাম আর অদৃশ্য হয়ে গেলাম। আবার টিপ দিতেই দৃশ্যমান হলাম।




এরপর আমি আমার নিজ গ্রহে ফিরে এলাম। তখন থেকে সব সময় বোতামটা আমার জামায় লাগানো থাকত।




একদিন স্কুলে গেছি। আমি আর আমার কয়েকজন বন্ধু ভাবছিলাম কী করা যায়। একজন বলল, ‘চলো, লুকোচুরি খেলি।’




আমি বললাম, ‘এটা তো বাচ্চাদের খেলা।’




ওরা বলল, ‘তাতে কী হয়েছে? অনেক দিন তো খেলিনি।’




খেলা শুরু হলো। একজন গুনতে শুরু করল। সবাই লুকাল। গোনা শেষ হলে সে একে একে সবাইকে খুঁজে বের করে ফেলল। কিন্তু আমাকে আর পেল না। অথচ আমি তার সামনেই দাঁড়িয়ে ছিলাম, আর টুক করে বোতামটা টিপে দিয়েছিলাম।




চতুর্থ শ্রেণি, সাউথ পয়েন্ট স্কুল অ্যান্ড কলেজ, ঢাকা


</p><li><a href='https://www.prothomalo.com/art-and-literature/article/1455371/%E0%A6%AE%E0%A6%BF%E0%A6%B2%E0%A6%BF%E0%A6%B0-%E0%A6%8F%E0%A6%B2%E0%A7%8B%E0%A6%AE%E0%A7%87%E0%A6%B2%E0%A7%8B-%E0%A6%9B%E0%A6%AC%E0%A6%BF' target='_blank' >মিলির এলোমেলো ছবি</a><br><p>[
আবরার ফাইরুজ
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/03/23/a529f1f3a982eb5a53901a0f4ef9094a-5ab4979a5b56f.jpg?jadewits_media_id=1204871"><p>

কাগজ, পেনসিল, রং...সবকিছু নিয়ে চুপচাপ বসে আছে মিলি। ছবি আঁকার প্রতিযোগিতা হচ্ছে। বিষয়: স্বাধীনতা। মিলি আশপাশে তাকিয়ে দেখল, কেউ আঁকছে স্মৃতিসৌধ, কেউ আঁকছে বাংলাদেশের পতাকা, কেউ আঁকছে বীর মুক্তিযোদ্ধাদের ছবি। মিলি কী আঁকবে?  ‘নাহ! মাথায় কিচ্ছু আসছে না। ধুর!’ মনে মনে ভাবল সে। ওর মাথার মধ্যে বোধ হয় শুধু গোবর ভরা, তাও আবার পচে সার হয়ে গেছে। মিলি ক্লাস ফোরে পড়ে। স্কুলের বইয়ে সে পড়েছে, ‘গরুর গোবর উৎকৃষ্ট সার।’ কিন্তু এই মুহূর্তে ওর সার কোনো কাজে আসছে না। ওদিকে দশ-দশটা মিনিট পার হয়ে গেছে। মিলির ঘাম হচ্ছে, প্রচণ্ড তেষ্টায় গলা শুকিয়ে কাঠ।  ‘আরে আরে! মনে হচ্ছে একটা বুদ্ধি উঁকি দিচ্ছে, কিন্তু মাথায় আসছে না।’ মিলি একটু পানি খেয়ে নিল। তাহলে হয়তো বুদ্ধিটা পেট থেকে মাথায় উঠে আসবে।মিলি এবার কাজ শুরু করে দিল। সত্যি বুদ্ধিটা এসে গেছে। পুরো কাগজে তুলি ঘষে মিলি সবুজ রং করে ফেলল। দেখে মনে হয় একটা সবুজ কাগজ। ‘বাহ! চমৎকার হয়েছে। কোনো কিছু আঁকা ছাড়াই আজ একটা ছবি হবে।’ মনে মনে ভাবল সে।মিলি চারপাশে তাকাল। নাহ, কেউ ওর ছবিটা দেখছে না। নিশ্চিন্ত মনে কাজ করা যায়। সবুজ চারকোনা বাক্সটার ভেতর গাঢ় লাল বৃত্ত এঁকে, সূর্যের একটা চমৎকার আভা তৈরি করল মিলি। ব্যস, প্রায় হয়ে গেছে।মিলি তুলিতে কালো রং মাখিয়ে কেবল হাত বাড়িয়েছে, অমনি পাশের মেয়েটার কনুইতে বসল একটা মশা। হাত ঝাড়া দিয়ে সে মশাটা সরিয়ে দিতে গেল, আর মিলির গায়ে লাগল ধাক্কা। ব্যস! এলোমেলো কালো রং ছড়িয়ে গেল লাল সূর্যটার মাঝে।মিলির কান্না আসছে। এখন কী হবে? সময় আর বেশি নেই। মাত্র বিশ মিনিট।মিলি নিজের চুল টানল। পাশের মেয়েটা এরই মধ্যে সরি বলে মাফ চেয়ে নিয়েছে। এরপর তো তাকে আর কিছু বলা যায় না। বলে লাভও নেই। যা হওয়ার হয়ে গেছে। মিলির অবশ্য রাগ কমল না। মেয়েটা সরি বলেছে, মশাটা তো বলেনি! দুষ্ট মশা! রাগ কমাতে কমাতে চলে গেল আরও দশ মিনিট। হঠাৎ মাথায় একটা বুদ্ধি খেলে গেল। দ্রুত হাতে কালো রংটা তুলি দিয়ে ঘষে মিলি একটা মানুষের অবয়বে পরিণত করল। কী ভেবে কে জানে, নিচে কয়েকটা সাল লিখল সে। ১৯৪৭...১৯৫২...১৯৬৯...১৯৭১...তারপর হলুদ রং দিয়ে বাংলাদেশের একটা মানচিত্র এঁকে ফেলল। সময় শেষ। তাড়াহুড়া করে ছবি জমা দিল মিলি। জমা দেওয়ার পরপরই মনে পড়ল, ছবির পেছনে নাম লেখা হয়নি! যাহ, এত কষ্ট করে ছবিটা এঁকে কী লাভ হলো? প্রতিযোগিতার পুরস্কার বিতরণী শুরু হলো। তিনটা গ্রুপে পুরস্কার দেওয়া হচ্ছে। মিলি ‘খ’ গ্রুপে পড়েছে। নাম লিখতে ভুলে গেছে, তবু আশা আছে। ‘ক’ গ্রুপের পুরস্কার দেওয়া শেষ। ‘খ’ গ্রুপের তৃতীয় পুরস্কার দেওয়া হলো, দ্বিতীয় পুরস্কার দেওয়া হলো, প্রথম পুরস্কারও দেওয়া হলো। মিলির খোঁজ করল না কেউ। মিলি বাড়ি ফিরে যাচ্ছে। বাসায় প্রচুর পড়া জমে আছে। ‘গ’ গ্রুপের নাম ডাকা শেষ। মিলি অনেকটা দূরে চলে এসেছে, মাইকের শব্দ তখনো শোনা যাচ্ছে। ‘এবার রয়েছে সেরা ছবির পুরস্কার। এই যে ছবিটি। এতে কারও নাম দেওয়া নেই। যে এঁকেছ দ্রুত মঞ্চে চলে এসো।’মিলি কী ভেবে দাঁড়াল। পেছনে তাকাল। দূরে ছবিটা দেখা যাচ্ছে—সবুজের মধ্যে লাল। তাতে কালো রঙে মানুষের অবয়ব, হাতে রাইফেল...




সবাই দেখল, একটা ছোট্ট মেয়ে দৌড়ে চিৎকার করতে করতে মঞ্চে উঠছে। বিচারকেরা ভাবতেই পারেননি, এত ছোট মেয়েটাও এত সুন্দর ছবি আঁকতে পারে!




সপ্তম শ্রেণি, ফরিদপুর জিলা স্কুল


</p><li><a href='https://www.prothomalo.com/art-and-literature/article/1571011/%E0%A6%AC%E0%A7%87%E0%A6%81%E0%A6%9A%E0%A7%87-%E0%A6%A5%E0%A6%BE%E0%A6%95%E0%A6%A4%E0%A7%87-%E0%A6%AC%E0%A6%87%E0%A6%9F%E0%A6%BF-%E0%A6%9B%E0%A6%BE%E0%A6%AA%E0%A6%BE%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A6%B2%E0%A6%BE%E0%A6%AE-%E0%A6%A8%E0%A6%BE' target='_blank' >বেঁচে থাকতে বইটি ছাপাতে পারলাম না</a><br><p>[
বই হিসেবে প্রকাশের জন্য নিজের একটি উপন্যাসের পাণ্ডুলিপি প্রথমা প্রকাশনকে...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/21/397dfb249b69b68196bfab391f03ba7a-5c1c9072c031b.jpg?jadewits_media_id=1403595"><p>






একটা বিশাল উঠান। উঠানটি ঘিরে পাঁচ ভাই আর তাদের ছেলেদের ঘর। দাদা-দাদি, চাচা-চাচি, ছেলেমেয়ে নিয়ে এক বিরাট সংসার। এর প্রধান বড় দাদা রুস্তম সরকার। তার হুমকি–ধমকি নির্দেশ আর ইশারায় চলে এই উঠানের সব মানুষ। যৌবনে রুস্তম সরকার নিজেকে বড় বংশের ছেলে বলে মিথ্যা পরিচয় দিয়ে বড়লোকের কন্যা কমলাসুন্দরীকে বিয়ে করেছিল। স্ত্রীর গয়না বেচে আসাম থেকে কাঠ এনে বিক্রি করে আঙুল ফুলে কলাগাছ হয় সে। বিশাল বাড়ি করে সবাইকে প্রতিষ্ঠিত করে সেখানে। এসব বিশ শতকের গোড়ার কথা। তারপর সামাজিক সংঘাত, ব্রিটিশবিরোধী সশস্ত্র রাজনীতি, বিশ্বযুদ্ধ, দাঙ্গা আর ১৯৪৭-এ ভারত-পাকিস্তানের স্বাধীনতা। এই হলো আমজাদ হোসেনের সাম্প্রতিকতম উপন্যাস উঠান।




এই উপন্যাসের কাজ করতে গিয়ে আমজাদ হোসেনের সঙ্গে পরিচিত হয়েছিলাম। বছর দেড়েক আগে একদিন প্রথম আলো সম্পাদক মতিউর রহমানের ডাক পেয়ে তাঁর ঘরে যাই। দেখি সম্পাদক আর আমজাদ হোসেন আড্ডায় মশগুল। তাঁকে জানি আগেই। এবার পরিচয় হলো। সম্পাদক বললেন, আমজাদ ভাই, আপনি পাণ্ডুলিপি দেবেন এই রাশেদকে। পরের সপ্তায় প্রথমার দপ্তরে এলেন তিনি। কী পাণ্ডুলিপি দেবেন, সে নিয়ে দুকথা হলো। তারপর তিনি চলে গেলেন সাহিত্য আলোচনায়।




এই এক দিনের আড্ডায় তিনি আমাকে, না প্রথমাকে পছন্দ করলেন বলতে পারব না, তিনি প্রায়ই আসতেন প্রথমায়। পাণ্ডুলিপি দিয়েছেন, কাজ হচ্ছে। কিন্তু আড্ডা হতো প্রধানত সাহিত্য নিয়ে। প্রথমার জ্যেষ্ঠ পাণ্ডুলিপি সম্পাদক আখতার হুসেন তাঁর পূর্বপরিচিত। ফলে মাঝে মাঝে কাজের ফাঁকে আখতার ভাইও যোগ দিতেন। ক্রমে আমি তাঁর খুবই ঘনিষ্ঠ হয়ে উঠলাম।




তাঁর সঙ্গে আড্ডা দিতে আমিও খুব আগ্রহী হয়ে উঠেছিলাম। সময় পেলেই চলে আসতেন। তাঁর উপন্যাস উঠান-এর কাজ চলছিল। কিন্তু সে নিয়ে খুব বেশি কথা হতো না। আমাকে বলতেন, চলো, একবার কোথাও বেরিয়ে আসি। চলো, চট্টগ্রাম যাই। রাঙামাটি যাই। হাতের কাজ কমলেই যাব আমজাদ ভাই, আমি বলতাম। কারওয়ান বাজার এলাকায় দু-একটা টিভি চ্যানেল অফিসে আসতেন কখনো কখনো। আসতেন এফডিসিতে। এদিকে এলে একবার প্রথমায় আসা চাই। সরাসরি তো আসতেনই। মাঝে মাঝে মনে হয়, একটু কি নিঃসঙ্গ বোধ করতেন?




তাঁর নিজের পরিচয় অনেক। চলচ্চিত্রের মধ্যেই তো অনেক—পরিচালক, চিত্রনাট্যকার, সংলাপ রচয়িতা, গীতিকার, কাহিনিকার এবং অভিনেতা। প্রতিটি ক্ষেত্রই সৃজনশীল। এদিকে তিনি গল্প উপন্যাস নাটক লিখেছেন, শিশুসাহিত্যের চর্চা করেছেন। লিখেছেন ছড়া আর কবিতাও। সেই ষাটের দশকে কলকাতার দেশ পত্রিকায় ছাপা হয়েছে তাঁর কবিতা।




বাংলা কথাসাহিত্য এবং কবিতার তিনি একজন সর্বগ্রাসী পাঠক ছিলেন। আমাদের সমসাময়িক কবিদের কারও কারও কবিতা সম্পর্কে অবলীলায় মন্তব্য করতেন। কলকাতার আমাদের সমসাময়িক কবি শ্রীজাতর কবিতার লাইন পর্যন্ত তাঁর মুখস্থ। বাংলা সাহিত্যের প্রথম সারির লেখকদের গল্প উপন্যাস কবিতা তো পড়া ছিলই, এর বাইরে জনপ্রিয় লেখকদের লেখা ছিল নখদর্পণেও। বঙ্কিমচন্দ্র থেকে হাল আমলের কথাশিল্পীর রচনা পর্যন্ত তাঁর পড়া ছিল। সুনীল গঙ্গোপাধ্যায় ছিলেন তাঁর বন্ধুস্থানীয়। আমার যেমন তেমনি তাঁরও খুব প্রিয় একজন লেখক সমরেশ বসু। সমরেশ বসু, সুনীল-স্বাতী গঙ্গোপাধ্যায়, অপর্ণা সেন—আরও কত বিখ্যাত ব্যক্তির সঙ্গে আড্ডা আলোচনা আর ঘোরাঘুরির গল্প করেছেন। কোনো কোনো উপন্যাসের কাহিনিও তাঁর মনে ছিল। প্রথম সারির কথাসাহিত্যিকদের বাইরে গজেন্দ্র কুমার মিত্র, মনোজ বসু, নিমাই ভট্টাচার্য্য, ফাল্গুনী-নীহাররঞ্জন, জরাসন্ধ, যাযাবর—কাকে না পড়েছেন তিনি। প্রসঙ্গক্রমে উল্লেখ করতে হয়, গত ৪০ বছরের কথাসাহিত্যের কথা বলতে গেলে, পাঠক হিসেবে তিনি বাংলাদেশের গল্প-উপন্যাস যতটা পড়েছেন, তার চেয়ে বেশি পড়েছেন আর খবর রেখেছেন পশ্চিমবঙ্গের কথাসাহিত্য সম্পর্কে। নিয়মিত দেশ পড়তেন, প্রতিবছর পূজা সংখ্যা কিনতেন ৫-৭টা। বই তো কিনতেনই।




অবাক হয়ে যাই, চলচ্চিত্রশিল্পের এতগুলো শাখায় নিবিড়ভাবে জড়িয়ে থেকে কীভাবে ৭০টি বই লেখা সম্ভব। এর মধ্যে উপন্যাস-গল্প-নাটক আছে, শিশুসাহিত্য ভূতের বই ছড়াও আছে। সাহিত্যে বাংলা একাডেমি পুরস্কার, শিশুসাহিত্যের জন্য পরপর দুবার অগ্রণী ব্যাংক শিশুসাহিত্য পুরস্কার পেয়েছেন। জাতীয় পুরস্কার পেয়েছেন প্রযোজনাসহ চলচ্চিত্রের ৬টি শাখায়; শুধু গোলাপী এখন ট্রেনে ছবিতেই ৫টি পুরস্কার (১৯৭৮)। তাঁর হাতে বাচসাস পুরস্কার তুলে দেওয়া হয়েছে ৬ বার। পেয়েছেন রাষ্ট্রীয় একুশে পদক। তাঁর চলচ্চিত্র নয়নমনি, গোলাপী এখন ট্রেনে, কসাই, দুই পয়সার আলতা, ভাত দে—ছোটবেলা থেকেই নামগুলো পড়ে আসছি, শুনে আসছি। আশির দশকে অন্যের বাড়িতে চাটাইয়ে বসে দেখেছি তাঁর সুন্দরী আর গোলাপী। তখন পাড়ায়–মহল্লায় টেলিভিশন কই। কোনো পাড়ায় একটা, কোনো মহল্লায় একটাও নেই। তাঁর জন্মদিনের ক্যামেরা ছিল আমার প্রিয় একটা বই।




এখন সব আছে। শুধু আমজাদ ভাই নেই।




নেই? কেমন যেন লাগে। বিশ্বাস হতে চায় না। অল্প সময়ে অসম্ভব ভালো একটা সম্পর্ক গড়ে উঠেছিল তাঁর সঙ্গে। খুবই স্নেহ করতেন। এবং একটু কি নির্ভরও করতেন না? তাঁর উপন্যাস উঠান–এর পাণ্ডুলিপির একটা বড় অংশ দিয়েছিলেন প্রথমে। পরে আরও কয়েক কিস্তি দিয়ে লেখাটা শেষ করেন। কম্পোজ, প্রুফ হওয়ার পর আমি জানুয়ারিতে এটা পড়তে শুরু করি। অন্যান্য কাজের ফাঁকে উঠান পাঠ, সম্পাদনা আর মতামত তৈরিতে দিন দশেক লাগে। মতামতটা দেখে আমজাদ ভাই বুঝেছেন, এটা ২০১৮-এর বইমেলায় বেরোচ্ছে না।




উপন্যাসটিতে একটু বড় আয়োজন ছিল। তার ভেতরে ঘটনার পরম্পরা, কাল আর চরিত্রের উপস্থাপনায় আমার কিছু মত তিনি গ্রহণ করেছিলেন। তারপর কোনো কোনো জায়গা নিয়ে ভাবা আর দু–একটি জায়গায় পুনর্লিখনের জন্য নিয়ে যান তিনি। সময় নিয়ে, কী অসীম ধৈর্য নিয়েই না তিনি কাজটা করেছেন। আমি আজ তাঁর ধৈর্যের প্রশংসা করছি, এই উপন্যাস নিয়ে কাজ করার সময় তিনিও আমাদের ধৈর্যের প্রশংসা করেছেন। তাঁর দিক থেকে কাজ শেষ হয় কিছুদিন আগে। এর আগে চিকিৎসার জন্য একবার বিদেশে গিয়েছিলেন। এবার আমার দায়িত্ব ছিল পাণ্ডুলিপিটি আবার পড়া। এদিকে ২০১৯ সালের বইমেলার চাপ বাড়ছিল। উঠান–এর পুনর্পাঠে আমার দেরি হচ্ছিল। পড়া শুরু করেছি। হঠাৎ শুনি আমজাদ ভাই হাসপাতালে। অবস্থা ভালো নয়।




আমি দ্রুত কাজটি শেষ করি আর কেবলই প্রত্যাশা নিয়ে অপেক্ষা করি, কবে ভালো হয়ে আবার তিনি আড্ডা দিতে আসবেন প্রথমায়। ব্যাংককে নিয়ে যাওয়ার পর আশাবাদী হয়ে উঠেছিলাম, সুস্থ হয়ে ফিরে আসবেন। তাঁর বই তৈরি। একটু হইচই হবে। খাওয়াদাওয়া হবে।




কিন্তু আসলেন কই?আমি খুব গভীরভাবে চাইছিলাম অন্তত আর একটিবার তাঁর সঙ্গে দেখা হোক। উঠান তাঁর হাতে তুলে দেব। একসঙ্গে খাওয়াদাওয়া করব। বেড়াতে যাব চট্টগ্রাম রাঙামাটি অথবা জামালপুর। হলো কই? উঠান এখন বই হয়ে আমার টেবিলে। আমি নই, বইটিই তাকিয়ে আছে আমার দিকে। শুধু আমজাদ ভাই নেই, তাঁর আসা নেই, আড্ডা নেই। মন খুলে হাসি নেই।




এই লেখাটি যখন িলখছি, তখন বিদেশ–বিভুঁইয়ে কোন হিমঘরে পড়ে আছেন আপনি, আমজাদ ভাই?


</p><li><a href='https://www.prothomalo.com/art-and-literature/article/1571009/%E0%A6%AA%E0%A6%BF%E0%A6%B0%E0%A6%9A%E0%A6%BE%E0%A6%A8%E0%A7%87%E0%A6%B0-%E0%A6%AA%E0%A6%BE%E0%A6%B2%E0%A6%BE' target='_blank' >পিরচানের পালা</a><br><p>[
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/21/f99a46c8ca3cf300a71e87bda47af051-5c1c8f6c46480.jpg?jadewits_media_id=1403592"><p>






ভূমিকা: পিয়াস মজিদ




নরওয়ের কালজয়ী নাট্যকার হেনরিক ইবসেন (১৮২৮-১৯০৬)-এর অতুলনীয় সৃষ্টি পিয়ের গিন্ট (১৮৬৭)। আজ থেকে দেড় শ বছর আগে ইবসেন এই নাটকটি লেখার অনেক পরে ২০০০ সালে পিরচানের পালা শিরোনামেএর অনুবাদ করেন সব্যসাচী লেখক সৈয়দ শামসুল হক। না, ঠিক অনুবাদ নয়, এখানে তিনি নাটকটির বঙ্গীয় রূপান্তরই সম্পন্ন করেছেন। ফলে ইবসেনের এই নাটকের আশে, আনিত্রা, ইনগ্রিড, কারি, ট্রোল ডাইনি, সলভিয়েমা ইত্যাদি বিভিন্ন চরিত্র সৈয়দ হকের বঙ্গীয় রসায়নে আসিয়া, সোহাগি, আসমত, পিরচান চরিত্রে রূপ পেয়েছে। আর পরি, রাজা, অমাত্য, লাঠিয়াল—এরা তো আছেই।




সৈয়দ শামসুল হক শেকস্‌পিয়ারের অনন্য বাংলা অনুবাদক হিসেবে স্বীকৃত। সম্প্রতি আমরা তাঁর ব্রেখট অনুবাদেরও সন্ধান পেয়েছি। শেকস্‌পিয়ারের বাইরে বড় ক্যানভাসে কাজ করার জন্য তিনি এই নাটকের বঙ্গীয় রূপান্তর করেছেন, যা ২০০০ সেন্টার ফর এশিয়ান থিয়েটারের প্রযোজনায় এবং কামালউদ্দিন নিলুর নির্দেশনায় মঞ্চে আসে। দীর্ঘ এই নাটকটির মঞ্চরূপ হিসেবে সৈয়দ হক পিরচানের পালায় দশটি নির্বাচিত দৃশ্যের রূপান্তর করেছিলেন। তবে মূল নাটকের আরও কিছু অংশ বই আকারে প্রকাশের আগে রূপান্তর করতে চেয়েছিলেন তিনি। কিন্তু ২০১৬ সালে মৃত্যু এসে তাঁর জীবনে যতিচিহ্ন টেনে যাওয়ায় এই রূপান্তরিত নাটকের প্রত্যাশিত যতি তিনি টেনে যেতে পারেননি। সৈয়দ হকের জীবন ও শিল্পসঙ্গী আনোয়ারা সৈয়দ হকের কল্যাণে তাঁর ল্যাপটপের অসংখ্য লেখার ফাইলের মধ্য থেকে খুঁজে পাওয়া গেছে অপ্রকাশিত এই নাটকটি। চারুলিপি প্রকাশনী থেকে এটি বই হয়ে বেরোবে ২৭ ডিসেম্বর, সৈয়দ হকের ৮৪তম জন্মদিনে। বলে রাখা ভালো, সৈয়দ হককৃত এই রূপান্তরিত নাটকে মূল নাট্যকারের উদ্দিষ্ট বক্তব্যের সঙ্গে যুক্ত হয়েছে হকের প্রিয় কাব্যনাট্যধর্মিতা। গ্রামবাংলার পালারীতিও এখানে প্রযুক্ত। বিশেষত এর গীতিপ্রবণতা মুগ্ধ করবে পাঠককে। এখানে প্রকাশিত হলো পিরচানের পালা নাটকের দশম দৃশ্যটি। এই দৃশ্যে চোখ ও কান পাতলে হয়তোবা আমাদের সমকালীন সমাজজীবনের ছবিও দেখতে পাওয়া যাবে!




দৃশ্য ১০




আসিয়া পাগলিনীর মতো এসে আছড়ে পড়ে।




আসিয়া:                      পিরচান! পি-র-চা-ন!




            তুই কই গেলি বাপজান।




            পাগলিনী দ্যাখ তোর মায়।




            দেওয়ান যে সব নিয়া গেছে তার এক্কো থাবায়।




            ভিটাছাড়া করছে দেওয়ান।




            তোর বাপের পিরান




            লাঠিয়াল ছিঁড়া ফেলছে,




            হাঁড়ি–পাতিল ভাঙছে।




            চক্ষে যে আন্ধার দেখি—বাপজান!




            কই তুই? আর কি দেখা পাব তোর পিরচান।




            গর্ভের সন্তান তুই,




            কপালে বিন্ধছে সুঁই,




            তোর হাতে এক ফোঁটা পানি পাব না রে!




            যায় যে পরান।




            আল্লারে! আমার সংসার তুমি দিলা ছারেখারে!




            থাকো তুমি কোন আসমানে?




            গরিবও তোমার সৃষ্টি, দৃষ্টি নাই




                                  আমাদের পানে?




            কেবল তোমার দৃষ্টি




            রাজাবাদশা–দেওয়ানের দিকে।




            আর তুমি গরিব পুড়ায়া মারো আগুনের শিকে!




            এত সুখ পাও তুমি গরিবেরে এত কষ্ট দিয়া।




            আর, দুগ্ধ দিয়া গোসল করাও




            যারা গরিবে জুলুম করে—এ কী উলটা ভাও!




            এরে কয় তোমার বিচার?—




            আসতেছে মরণ আমার।




            মরণ ঘনায়া আসে, চক্ষে দেখি




                                  কেবল আন্ধার।




            পিয়াসে পরান যায়—পানি—




            সন্তানের হাতে এক ফোঁটা পানি—




            তা–ও ভাগ্যে নাই কি আমার?




            পিরচাঁন! বাপজান!




 




মাথায় কাঠ নিয়ে পিরচান আসছিল, থমকে দাঁড়ায়।




 




আসিয়া:                      বাপজান! পানি!




 




পিরচান মাথার বোঝা ফেলে ছুটে কাছে যায়। 




 




পিরচান:                      মা! মা তুই! মা রে!




আসিয়া:                      পরান যায় রে।




            পিরচান, আইছস ব্যাটা?




            পানি—এক ফোঁটা!




পিরচান:                      মা তুই এইখানে? ভিটা থিকা এতদূরে ক্যান?




            তর কী হইছে মা রে, তুই এমন করস ক্যান?




আসিয়া:                      ভিটাছাড়া করছে আমারে।




                                  দেওয়ান—দেওয়ান!




            সর্বাঙ্গে মারছে লাঠি,




            কাইড়া নিছে ঘটিবাটি—যায় যে পরান।




            ভাগ্যে ছিল, শেষকালে দেখা হইল, বাপজান।




            পানি!!




পিরচান:                      পানি! কই পাই পানি?




            জগৎ ভরমিয়া মা রে আমি পানি আনি।




            দশ মাস দশ দিন গর্ভে ধইরাছিলি,




            মুখেতে দুধের সুধা তুই দিয়াছিলি—




            আইজ তর পিয়াসায়




            ব্যাটা কই পানি পায়?        




            এত হতভাগা আমি তোর গর্ভের সন্তান!




            মায়ের অন্তিমকালে পানিটুকু পান—




            করাইতে অক্ষম!




            আল্লা তুই এত বেরহম?




            এতই তোমার কাছে আমরা অধম




            যে, তোমার সৃষ্টির পানি,




            সাত সাগরের পানি,




            তেরো শ নদীর পানি




            সব তুমি শুষ্ক কইরা রাইখাছ গরিবের তরে?




            মায়ের অন্তিমকালে পুত্র তার পানি যে




                                  সন্ধান করে—




            কোথাও সে পানি নাই—নদী বা সাগরে—




                                  নাই পানি




            মা যে জননী হয় ব্যাটা তার মুখে তুইলা ধরে।




 




বলতে বলতে পিরচান পানি সন্ধান করে কোথাও না পেয়ে মায়ের কাছে ছুটে ফিরে আসে।




 




আসিয়া:                      পিরচান! পিয়াস—পিয়াস বড়—




                                  যায় যে পরান।




                                 




পিরচান: এক ফোঁটা পানি নাই জগৎ সংসারে।




            তবে এই জিহ্বা চুইষা খা রে।




            এই জিহ্বা সন্তানের জিহ্বা তোর।




                                  এই না জিহ্বায়




            আমি কথা কইয়াছি তোরই তো ভাষায়।




            এই না জিহ্বায় আমি ডাক দিছি—মা!




            মা আমার মা!




            ধর, জিহ্বা ধর।




            মা তোর বক্ষের দান দুগ্ধসুধা আছে




                                  এই জিহ্বার ভিতর।




            তোরই সেই দান




            সন্তানের জিহ্বা থিকা কর তুই পান।




আসিয়া:                      পি-র-চা-ন!




 




আসিয়া মৃত্যুর কোলে ঢলে পড়ে।




 




পিরচান:                      মা!—মা রে!—মা!




            ধুঁক ধুঁক করে না তো জান!




            আর নড়ে না তো ঠোঁট।




            মা! মা রে! একবার ওঠ।




            একবার পিরচান ডাক দে আমারে।




            মা দ্যাখ চায়া দ্যাখ তুই




            এই কাষ্ঠ কত কাষ্ঠ আর কোনো কষ্ট




                                  নাই মা রে,




            এই কাষ্ঠ বেচিব বাজারে,




            অন্নবস্ত্র সব হবে, খাজনা পরিশোধ হবে,




            আবার সুদিন হবে, জমি হবে, ধান হবে,




            আবার রন্ধন হবে,




            উনুনের তাপে তোর মুখ রাঙা হবে,




            দুধের পাতিলে তোর দুধ উথলাবে,




            দুঃখ দূরে যাবে।




            একবার চায়া দ্যাখ মা রে!




            একবার ডাক দে আমারে—পিরচান পিরচান




            মা ও মা রে!




 




মায়ের মৃত্যু নিশ্চিত জেনে পিরচান উঠে দাঁড়ায় মায়ের বুক থেকে।




 




পিরচান:                      নাই আর নাই তবে জননী যে নাই




            জননী বিদায় নিলে জগৎ যে নাই!




            জননী যে জন্ম দেয় কত কষ্ট করে—




            দশ মাস দশ দিন গর্ভে তার ধরে—




            েবল শিশু তো নয়—একটি জীবন—




            যেন এ জীবন হয় সুখের কারণ।




            অবিচার দুঃখশোক এই পৃথিবীর




            ঘুচাবে সন্তান—এই আশা জননীর।




            জননী যে দুগ্ধ দেয় সন্তানের ঠোঁটে—




            জননী যে ভাষা দেয় মুখে বোল ফোটে—




            জননী যে চক্ষে দেয় সোনার স্বপন—




            জননী যে বক্ষে করে আশার বপন—




            কেবল স্বপন আর কেবল আশাই?—




            জননীর কাছে আরও বড় কিছু পাই।




            বাস্তব কঠিন বড়—বাস্তবের সাথে




            যুদ্ধের সংকল্প পাই জননীর হাতে।




            সন্তান তখন ছুটে যায়—যুদ্ধ করে




            জননীর মুখে হাসি ফুটাবার তরে।




            জননী হাসিলে হাসে জগৎ সংসার।




            অমাবস্যা কাটে, চাঁদ ওঠে পূর্ণিমার।




            সে জননী যায় যদি কিবা থাকে আর?




            চন্দ্রসূর্য নিভা যায়, জগৎ আন্ধার।




            আর কে আমারে ডাক দিবে—পিরচান!




            আর কে ফিরাবে পথে তার কুসন্তান?




            মা নাই জগৎ নাই—আন্ধার জগতে




            দেখি না যে পথ আমি যাই কোন পথে?




            যাই আমি কোন পথে, কোথায় যে যাই—                                               




            যেখানেই যাই আমি নাই আশা নাই।




সৈয়দ হকের যত অজানালেখালেখির সূচনায়বারো বছর বয়সে সদ্য টাইফয়েড থেকে উঠে প্রকৃতির স্নিগ্ধতায় মুগ্ধ সৈয়দ শামসুল হক লিখেছিলেন প্রথম দুটো কবিতার পঙ্‌ক্তি, ‘আমার জানালার পাশে একটি গাছ রহিয়াছে/ তাহার উপরে দুটি লাল পাখি বসিয়া আছে।’ এ ছাড়া ছোটবেলায় নিজের গ্রামে গনি মিয়া নামের এক ব্যক্তিকে তিনি দেখেছিলেন, যে কিনা বানিয়ে বানিয়ে দারুণ গল্প বলতে পারত। তাকে দেখে কিশোর সৈয়দ হকের মনে তখনই জেগেছিল গল্প লেখার বাসনা। প্রথম প্রকাশিত লেখা ফজলে লোহানী সম্পাদিত অগত্যা পত্রিকার বিশেষ সংখ্যায় ১৯৫১–এর মে মাসে ‘উদয়াস্ত’ শিরোনামের গল্প। গল্পটি লেখা হয়েছিল সে বছরেরই জানুয়ারি-ফেব্রুয়ারি মাসে এবং ছাপার সময় লেখকের নাম ছিল ‘শামসুল শায়ের’।




পিতার সূত্রে




তাঁর পিতা হোমিওপ্যাথ চিকিৎসক সৈয়দ সিদ্দিক হুসাইন নিজের পেশা–সংশ্লিষ্ট গ্রন্থ রচনার পাশাপাশি ভারত বিজয় নামে একটি নাটকের লিপিকার ছিলেন। ধারণা করা যায়, পিতার এ নাট্য-ঝোঁক উত্তরকালে পুত্র সৈয়দ হককে নাট্যচর্চায় প্রাণিত করেছে।




বিচিত্র পেশা




সার্বক্ষণিক সাহিত্যকর্মই ছিল সৈয়দ শামসুল হকের একমাত্র নিরবচ্ছিন্ন পেশা। এ ছাড়া তরুণ বয়সেই বোম্বেতে গিয়েছিলেন বিখ্যাত চলচ্চিত্রকার কামাল আমরোহীর সঙ্গে কাজ করতে। সেখানে সিনেমা প্রোডাকশন হাউসে পরিচালনায় শিক্ষানবিশ সহকারী হিসেবে কাজ করেন ১৯৫১-৫২ কালপর্বে। জীবিকার জন্য একসময় পেশাদার অনুবাদ, পাঠ্যপুস্তক রচনা এমনকি বিজ্ঞাপনের জিঙ্গল লেখার কাজও করেছেন। ১৯৬৬ সাল থেকে শুরু করেন টেলিভিশনে অনুষ্ঠান উপস্থাপনা। ১৯৭১ থেকে ১৯৭৮ সাল পর্যন্ত লন্ডনে বিবিসি বাংলা বিভাগে অনুষ্ঠান প্রযোজক ও সংবাদ-পাঠক হিসেবে নিয়োজিত ছিলেন। পারিবারিক উদ্যোগে একসময় ‘সব্যসাচী’ নামে একটি প্রকাশনা সংস্থাও খুলেছিলেন তিনি।




বসতবাটি




সৈয়দ হকের জীবন কেটেছে মূলত তিনটি শহরে: কুড়িগ্রাম, ঢাকা ও লন্ডন। ১৯৪৮-এর মার্চের শেষ ভাগে কুড়িগ্রাম থেকে ঢাকা আসেন। প্রথমে ছিলেন লক্ষ্মীবাজারে, তারপর বিভিন্ন সময় গ্রিন রোড, মণিপুরিপাড়া হয়ে আমৃত্যু ছিলেন গুলশানে। মাঝখানে ১৯৭১-এ বিবিসির কাজে যুক্তরাজ্যে যান এবং সেখান থেকে স্থায়ীভাবে ঢাকায় ফেরেন ১৯৭৯-এর মার্চের শেষভাগে।




বিজয়ের সোনালি প্রহরে




১৯৭১-এ লন্ডনে বিবিসিতে কর্মরত থাকা অবস্থায় ১৬ ডিসেম্বর ১৯৭১ বিবিসি থেকে পাকিস্তানি বাহিনীর আত্মসমর্পণ ও বাংলাদেশ স্বাধীন হওয়ার খবরটি সৈয়দ শামসুল হকই পাঠ করেন।




সূত্র: সৈয়দ শামসুল হকের আত্মজীবনী তিন পয়সার জ্যোছনা, হে বৃদ্ধ সময় এবং সৈয়দ শামসুল হক সংবর্ধনাগ্রন্থ জলেশ্বরীর জাদুকর


</p><li><a href='https://www.prothomalo.com/art-and-literature/article/1571004/%E0%A6%8F%E0%A6%87-%E0%A6%9C%E0%A7%80%E0%A6%AC%E0%A6%A8%E0%A7%87-%E0%A6%AF%E0%A6%A6%E0%A6%BF-%E0%A6%95%E0%A6%BF%E0%A6%9B%E0%A7%81-%E0%A6%B9%E0%A6%BE%E0%A6%B0%E0%A6%BE%E0%A7%9F%E0%A7%87-%E0%A6%A5%E0%A6%BE%E0%A6%95%E0%A6%BF-%E0%A6%8F%E0%A6%87-%E0%A6%AD%E0%A7%81%E0%A6%AC%E0%A6%A8%E0%A7%87-%E0%A6%9C%E0%A6%BE%E0%A6%A8%E0%A6%BF-%E0%A6%9C%E0%A6%BE%E0%A6%A8%E0%A6%BF' target='_blank' >এই জীবনে যদি কিছু হারায়ে থাকি, এই ভুবনে জানি-জানি যাবে না ফাঁকি</a><br><p>[
শীলা আহমেদ
১ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/21/3bbc472b579e670b1f222d5a19ec0d8b-5c1c8c41a5533.jpg?jadewits_media_id=1403583"><p>






চার-পাঁচ বছর আগের কথা। এক ঈদের পরদিন আমার স্বামী বলল, আমাকে সারপ্রাইজ দেবে। এমন এক জায়গায় নিয়ে যাবে যে আমি মুগ্ধ হয়ে যাব। আমাকে ধানমন্ডির একটা বাসায় নিয়ে গেল। পুরোনো দিনের বাসা। বাসার গেট বন্ধ। কোনো মানুষের সাড়াশব্দ নেই। আমরা কোনো কলবেল খুঁজে পেলাম না। গেটে দুজন মিলে কিছুক্ষণ ধাক্কাধাক্কি করলাম। কেউ এল না।




আমি বললাম, আমি খুবই সারপ্রাইজড! এখন বলো, আমরা কার বাসার দরজা ধাক্কাচ্ছি?




ও খুবই মন খারাপ করে বলল, ফেরদৌসী প্রিয়ভাষিণীর বাসা। ভুল হয়েছে। ওনাকে ফোন করে আসা উচিত ছিল।




তুমি আগে এসেছ?




হ্যাঁ, এসেছিলাম। এত সুন্দর বাসা। তখনই ঠিক করেছিলাম, তোমাকে নিয়ে আসব। আর ফেরদৌসী প্রিয়ভাষিণীও বারবার বলেছেন তোমাকে নিয়ে যেতে। উনি তোমাকে খুব স্নেহ করেন।




উনি তো আমাকে চেনেনই না। সারা জীবনে কোনো দিনও আমাদের দেখা হয়নি। আমাকে স্নেহ করবেন কেন। উনি ভদ্রতা করে তোমাকে বলেছেন, আমাকে স্নেহ করেন। তুমি শীলাকে বিয়ে না করে মিলা-বিলা-তিলা—যাকেই বিয়ে করতে, তাকেই উনি নিয়ে যেতে বলতেন।




কেন চিনবেন না? আসলেই তোমাকে স্নেহ করেন। আমাকে বলেছেন।




তাহলে হয়তো বিখ্যাত মানুষের মেয়ে অথবা বিখ্যাত মানুষের বউ হিসেবে স্নেহ করেন। এ রকম স্নেহ আমি নিই না। শুধু ‘আমি’ হিসেবে যাঁরা আমাকে স্নেহ করেন, তাঁদেরটা আমি নিই।




তোমার বাবাকে ভালোবাসেন বলে যদি কেউ তোমাকেও ভালোবাসেন, তাহলে সমস্যা কী?




আমার সমস্যা আছে।




দুই.




সে ঘটনার পর আমার সঙ্গে ফেরদৌসী প্রিয়ভাষিণীর দুবার দেখা হয়েছে। একবার আমরা ওনার একটা প্রদর্শনী দেখতে গিয়েছিলাম। উনি বসেছিলেন দরজার কাছে। সবাইকে ধন্যবাদ জানাচ্ছিলেন আসার জন্য। আরেকবার পত্রিকায় পড়লাম, উনি অসুস্থ, হাসপাতালে আছেন। তখন আমরা দেখতে গেলাম।




ওনার ছেলে বললেন, নাশতা খেতে পারছেন না। ডায়াবেটিস খুব বেড়ে গেছে। হাসপাতাল থেকে পাউরুটি খেতে দেয়। ডায়াবেটিস কন্ট্রোল না হলে অপারেশনও করা যাচ্ছে না।




আমি বললাম, আমাদের বাসা তো কাছেই। আমি নাশতা পাঠাতে পারব।




উনি খুবই আস্তে আস্তে বললেন, রুটি-ভাজি পাঠিয়ো।




সমস্যা হলো আমি রুটি বানাতে পারি না। আমাদের বাসায় দুটি মেয়ে থাকে—আকলিমা আর সাবিনা। ওরাই বাসা দেখে রাখে, বাচ্চাদের দেখে রাখে। সারা দিন অনেক কাজ করতে হয়। তাই সকালে রুটি-ভাজি বানাতে বললে ওরা একটু বিরক্ত হয়। সন্ধ্যায় ওদের ডেকে আমি বললাম, একজন অসুস্থ মানুষ হাসপাতালে আছেন। ওনাকে সকালে নাশতা পাঠাতে হবে। আমি সবজি রান্না করব। আর যে রুটি বানাতে রাজি হবে, সে বকশিশ পাবে।




আকলিমা বলল, মানুষটা কে?




একজন অনেক বড় মুক্তিযোদ্ধা।




আমি রুটি বানাব। বকশিশ লাগবে না। আমার বাবাও তো মুক্তিযোদ্ধা।




সাবিনা জানাল, ওর বাবা মুক্তিযোদ্ধা না, কিন্তু সে–ও বকশিশ ছাড়াই মুক্তিযোদ্ধার জন্য রুটি বানাতে চায়।




আমাদের দুর্ভাগ্য, আমরা শুধু দুদিন ওনাকে রুটি পাঠাতে পারলাম।




তিন.




কিছুদিন আগে আমার বড় বোন নোভা আমার কাছে জানতে চাইল, আমি ফেরদৌসী প্রিয়ভাষিণীর লেখা নিন্দিত নন্দনটা পড়েছি কি না। আমি পড়িনি। নোভা বইটা পড়তে বলল। বলল, খুব ভালো বই।




আমি বইটা পড়লাম। প্রথমেই মনে হলো, এত দিন বইটা আমি পড়িনি কেন? শেষের দিকে একটু তাড়াহুড়া করে লেখা, কিন্তু সেটা উল্লেখ করার মতো না। এটা কোনো সহানুভূতি পাওয়ার জন্য লেখা বই না। ‘দেখো আমি বীরাঙ্গনা, আমি কত দুঃখী’—সে কোনো রকম বই না। ‘মুক্তিযুদ্ধে আমার ভূমিকা কত গুরুত্বপূর্ণ’—সে রকম বইও না। এই বইটা শুধুই ওনার জীবনের বই। অনেকের মনে হতে পারে, উনি এই করলেন না কেন, সেই করলেন না কেন। কিন্তু আমার পড়ে মনে হয়েছে, কারও জীবনের গল্প শুনতে হলে আমরা তো বিচারকের ভূমিকা নিতে পারি না। ওনার জীবনে যা ঘটেছে, সেটাই শুনতে হবে। আমার কাছে মনে হয়েছে, এটা একটা প্রকৃত যুদ্ধের বই, যুদ্ধে বিজয়ী হওয়ার বই।




বইতে উনি যেভাবে নিজের জীবনের কথা লিখেছেন, আমি তা পড়ে হতভম্ব হয়ে গিয়েছি। এত অকপটে লেখা যায় জীবনের সবকিছু! নিজেকে জাহির করার চেষ্টা নেই। ভালো মানুষ সাজার চেষ্টা নেই। স্বামীকে মহান বানানোর চেষ্টা নেই। অপছন্দের মানুষকে ভিলেন বানানোর চেষ্টা নেই। ছেলেমেয়েদের নিয়ে আদিখ্যেতা নেই। এত স্পষ্ট, এত সত্যি!




আমার স্বামীকে বললাম, ফেরদৌসী প্রিয়ভাষিণী এখন আমার খুব প্রিয় মানুষের একজন। ওনার মেয়ের ফোন নম্বর জোগাড় করে দাও। আমি ওনার মেয়েকে ফোন করব।




কী বলবে ওনার মেয়েকে?




জানি না কী বলব, কিন্তু খুব কথা বলতে ইচ্ছা করছে।




চার.




আমার মা–ও ৯-১০ বছর আগে তাঁর জীবনের কথা লিখতে শুরু করেছিল। সারা দিন গুটগুট করে ডায়েরি লিখত। একদিন আমাকে পড়তে দিল। আমি ২-৩ পাতা পড়ার পর ছুড়ে ফেলে দিয়েছিলাম সেই ডায়েরি। বলেছিলাম, তুমি এসব লিখতে পারবে না। অসম্ভব। মানুষের সামনে বাবাকে ছোট করতে পারবে না।




যা সত্যি, তা লিখতে পারব না?




না, পারবে না। যদি লেখো, জীবনেও আমি তোমার সঙ্গে কথা বলব না। আমি এখনই বাসা থেকে বের হয়ে যাব।




আমি তো শুধু লিখেছি। ছাপাইনি। এমন করছ কেন?




হ্যাঁ, আমার মা ছাপায়নি। ছাপাতে পারেনি। আমি বাধা দিয়েছি। আমি ফেরদৌসী প্রিয়ভাষিণীর ছেলেমেয়েদের মতো বড় মনের মানুষ না। তারা তাদের মাকে উৎসাহ দিয়েছে নিজের সংগ্রামের কথা লিখতে। আর আমি আমার মাকে যতভাবে পারা যায় বাধা দিয়েছি। আমি ফেরদৌসী প্রিয়ভাষিণীর ছেলেমেয়েদের ধন্যবাদ জানাতে চাই তাদের মাকে বইটা লিখতে দেওয়ার জন্য। ছেলেমেয়েরা বাধা দিলে সত্যিকারের আত্মজীবনী লেখা খুব কঠিন।




আর আমার মাকে আমি বলতে চাই, মা, তোমাকে লিখতে বাধা দেওয়ার জন্য সরি। অন্যরা না জানুক, আমরা তো জানি, তোমারটাও যুদ্ধেরই গল্প। আর তোমার গল্পের শেষটাও বিজয় দিয়েই।


</p><li><a href='https://www.prothomalo.com/art-and-literature/article/1567591/%E0%A6%AC%E0%A6%BF%E0%A6%9C%E0%A7%8D%E0%A6%9E%E0%A6%BE%E0%A6%A8-%E0%A6%95%E0%A6%B2%E0%A7%8D%E0%A6%AA%E0%A6%95%E0%A6%BE%E0%A6%B9%E0%A6%BF%E0%A6%A8%E0%A6%BF%E0%A6%B0-%E0%A7%A8%E0%A7%A6%E0%A7%A6-%E0%A6%AC%E0%A6%9B%E0%A6%B0' target='_blank' >বিজ্ঞান কল্পকাহিনির ২০০ বছর</a><br><p>[
হাসান খুরশীদ রুমী
১ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/e301b61d57a2572946c1d57fe89dcca8-5c00e4d2292ba.jpg?jadewits_media_id=1398150"><p>

চল্লিশ দশকের কথা। নিজের গড়া দ্য মারকিউরি থিয়েটারে অরসন ওয়েলস প্রচার করলেন এইচ জি ওয়েলসের দ্য ওয়ার অব দ্য ওয়ার্ল্ডস উপন্যাসের ওপর ভিত্তি করে একটি রেডিও নাটক। ওই নাটকে বলা হয়েছিল, অন্য জগৎ থেকে এলিয়েনরা আক্রমণ করতে আসতে পারে। এরপর ঘটল তেলেসমাতি কাণ্ড। মানুষ সংবাদটি বিশ্বাস করল, আতঙ্কিত হয়ে ঘর ছেড়ে বেরিয়ে এল তারা।দ্বিতীয় ঘটনাটিও চল্লিশ দশকের, দ্বিতীয় বিশ্বযুদ্ধের সময়কার। ব্রিটিশ ও মার্কিন সামরিক বাহিনীর সদস্যরা নতুন নতুন ধারণা নেওয়ার জন্য নেড়েচেড়ে দেখত বিজ্ঞান কল্পকাহিনির সাময়িকীগুলো। ক্লিও কার্টমিলের লেখা ‘ডেডলাইন’ নামের এক গল্পে উল্লেখ করা হয়েছিল পারমাণবিক বোমা বানানোর কাল্পনিক পরিকল্পনার কথা। ফলে এফবিআই সদস্যরা হানা দিল তখনকার বিজ্ঞান কল্পকাহিনি সাময়িকী অ্যাস্টাউন্ডিং-এর অফিসে।ওপরের দুটি ঘটনাই বিজ্ঞান কল্পকাহিনির শক্তিমত্তার পরিচায়ক। এই যে বিজ্ঞান কল্পকাহিনি, বিশ্ববাসীর কাছে যা ‘সায়েন্স ফিকশন’ নামে পরিচিত, গত ২০০ বছরে তাকে ঘিরে ঘটনার ঘনঘটা কম নয়। এখানে ‘২০০ বছর’ কথাটি বলারও কারণ আছে। এ বছর বেশ সাড়ম্বরেই বিশ্বের বিভিন্ন স্থানে আনুষ্ঠানিকভাবে বিজ্ঞান কল্পকাহিনির ২০০ বছর পালিত হচ্ছে ১৮১৮–তে বের হওয়া মেরি শেলির উপন্যাস ফ্রাঙ্কেনস্টাইন–এর প্রকাশ সালকে মনে রেখে। তবে মতভেদ পিছু ছাড়েনি এখানেও। একদল বলছেন, বিজ্ঞান কল্পকাহিনির জন্ম আরও আগে। তাঁরা বলছেন, ৩৫০ খ্রিষ্টপূর্বাব্দে প্লেটোর আটলান্টিস দিয়েই যাত্রা শুরু ‘বিজ্ঞান কল্পকাহিনি’ নামক শাখাটির। আবার কারও কারও বিবেচনায়, ২৪০০ খ্রিষ্টপূর্বাব্দের গিলগামেস মহাকাব্যই প্রথম বিজ্ঞান কল্পকাহিনি।তবে ‘গ্র্যান্ডমাস্টার অব সায়েন্স ফিকশন’ আইজাক আসিমভ বলেছেন ভিন্ন কথা: ‘আমার মতে, এসব ধারণা হয় মূর্খতা, না হলে ভন্ডামি। বিজ্ঞান কল্পকাহিনিকে অবশ্যই বিজ্ঞান-প্রযুক্তির সঙ্গে জড়াতে হবে। নিদেনপক্ষে বিজ্ঞান-প্রযুক্তিকে ছুঁয়ে যেতে হবে। শুধু তা-ই নয়, এমন এক সমাজকাঠামোর মধ্যে এর গল্প ফাঁদতে হবে, যাতে ওই সময়ের প্রকৃত সমাজচিত্র থেকে লেখা গল্পটি লক্ষণীয়ভাবে অন্য রকম হয়। সোজা কথা, একটা ফারাক থাকবে। আর এই ফারাকটা হতে হবে বিজ্ঞান-প্রযুক্তিকে ঘিরে।’এই দৃষ্টিভঙ্গির সঙ্গে যাঁরা একমত তাঁদের অনেকে মেরি শেলির ‘ফ্রাঙ্কেনস্টাইনই বিশ্বের প্রথম বিজ্ঞান কল্পকাহিনি’—কথাটি বেশ বড় গলায় বলে থাকেন। সেই হিসেবে নিশ্চয়ই এ বছর বিজ্ঞান কল্পকাহিনির ২০০ বছর পালন করা যায়। আরেকাংশ মনে করেন, বিজ্ঞান কল্পকাহিনির সূচনা ১৯ শতকের প্রথম দিকে। কেউ কেউ অবশ্য বলেছেন, ১৭৬৫ সালে হোরাস ওয়ালপোলের লেখা দ্য ক্যাসল অব অন্টোরান্টোর মাধ্যমে গথিক রোমান্টিক গল্পের ধারার শুরু। ফ্রাঙ্কেনস্টাইনকে সেই ঘরানায় ফেলতে চান তাঁরা। তারপরও যেসব রচনাকে বিজ্ঞান কল্পকাহিনি বলে ভাবা হয়েছে, সেগুলোর গায়ে গথিক ঘরানার লেবেলটি সহজেই সেঁটে দেওয়া যায়।কিন্তু আসিমভের মতে, ১৮৬৩ সালে লেখা জুল ভার্নের ফাইভ উইকস ইন আ বেলুন হলো বিশ্বের প্রথম বিজ্ঞান কল্পকাহিনি। তিনি বলেছেন, ‘জুল ভার্নের এই রচনা গথিক ঢঙের বাইরে একটি সত্যিকারের বিজ্ঞান কল্পকাহিনি। তাই ১৮৬৩ সালই হলো বিজ্ঞান কল্পকাহিনির শুভসূচনার বছর।’ তবে এখানে একটি ‘কিন্তু’ আছে। আসিমভের এই বক্তব্য যে বিতর্কের ঊর্ধ্বে নয়, তা স্বয়ং আসিমভও স্বীকার করেছেন।খ্রিষ্টপূর্ব ২৪০০ বা ১৮১৮ কিংবা ১৮৬৩—যে সময়েই বিজ্ঞান কল্পকাহিনির সূচনা হোক না কেন, এটা সবাই মানবেন যে সাহিত্য ও বিজ্ঞানের নিবিড় যোগসূত্রে গ্রথিত এই ধারা জনপ্রিয় হয়ে উঠছে দিনকে দিন।বিজ্ঞান কল্পকাহিনি বিংশ শতাব্দীরই বিস্ময়। হয়তো এসব কারণেই এই ধারার সাহিত্যকে আখ্যা দেওয়া হয়েছে ‘আগামী দিনের রূপকথা’ নামে। বিজ্ঞান কল্পকাহিনিতে একদিন যা ছিল কেবল লেখকের কল্পনা, পরে তা হয়েছে নিরেট বাস্তব—আজ এমন উদাহরণের অভাব নেই চারপাশে।১৯২৯ সাল থেকে সাহিত্যের অন্যতম এই শাখা পুরোনো খোলস ফেলে আবির্ভূত হলো নতুনরূপে। ১৯২৬ সালে হুগো গার্নসব্যাক তাঁর সায়েন্স ফিকশন সাময়িকীর মাধ্যমে এডগার অ্যালান পো, জুল ভার্ন ও এইচ জি ওয়েলসের মতো বিখ্যাত লেখকদের বিজ্ঞান কল্পকাহিনির সঙ্গে পাঠককে পরিচয় করিয়ে দিলেন। গার্নসব্যাকের সম্পাদিত অন্য আরেকটি সাময়িকী অ্যামেজিং স্টোরিজ-এর প্রথম সংখ্যার সম্পাদকীয়তে এই লেখকদের সম্পর্কে তিনি বললেন, ‘এঁরা রোমান্সের জাদুর সঙ্গে বৈজ্ঞানিক তথ্য এবং ভবিষ্যৎ দেখার শক্তির মোহনীয় সংমিশ্রণ।’ গার্নসব্যাক তাঁর এই নতুন ধরনকে অভিহিত করেছেন নানা নামে, এর ভেতর একটা হলো ‘সায়েন্টি ফিকশন’। এ শ্রেণির সাহিত্যে প্রথম থেকে যেসব বিজ্ঞান কল্পকাহিনিমূলক সাময়িকীর রাজত্ব ছিল, তার মধ্যে আছে অ্যামেজিং স্টোরিজ, থ্রিলিং ওয়ান্ডার স্টোরিজ, অ্যাস্টাউন্ডিং স্টোরিজ অব সুপার সায়েন্স ইত্যাদি।সায়েন্স ফিকশনের সংক্ষিপ্ত রূপ হিসেবে মার্কিন মুলুকে ‘এসএফ’ কথাটা চালু ছিল। ষাটের দশক পর্যন্ত এটা ব্যবহার করেছে ব্রিটিশরা। সে সময় এই ধারায় ব্রিটিশ লেখক ছিল খুবই কম। এটা ঠিক যে নতুন এই ধারায় সিএস লুইসের মতো লেখকেরা পাঠকদের দৃষ্টি আকর্ষণ করতে সমর্থ হয়েছেন। ওয়েলসের ধারার কিছু বৈশিষ্ট্যের মিশ্রণ ঘটিয়ে লুইস সৃষ্টি করেছেন ব্রিটিশ বিজ্ঞান কল্পকাহিনির নতুন এক ঘরানা।তবে লক্ষ করার ব্যাপার হলো, মার্কিন লেখকেরাই আদতে আসল ম্যাজিকটা দেখিয়েছেন, যার শুরু ত্রিশ দশক থেকে। তবে পঞ্চাশ ও ষাটের দশকে বৃদ্ধি পায় বিজ্ঞান কল্পকাহিনির সমৃদ্ধি আর জনপ্রিয়তা। এ সময় চলচ্চিত্র ও টেলিভিশনের জন্য সিরিজ নির্মাণ করা শুরু করেন চলচ্চিত্রনির্মাতারা। পাশাপাশি এই ধারার বই প্রথমে হার্ডকভার এবং পরে পেপারব্যাকে প্রকাশিত হয়ে ছড়িয়ে পড়ে সারা বিশ্বে।যুক্তরাষ্ট্র ও যুক্তরাজ্যের মতো পূর্ব ইউরোপেও বিকশিত হয়েছে এই ধারা। তথ্য-উপাত্তমতে, রাশিয়ায় প্রতিবছর বিজ্ঞান কল্পকাহিনিমূলক বইয়ের সংখ্যা যুক্তরাষ্ট্র ও যুক্তরাজ্যের চেয়ে বেশি। এখানে রাশিয়ার একজন লেখকের কথা বলতেই হবে—আলেক্সান্দর বেলায়েভ। ১৯২০ থেকে ১৯৩০—এই সময়ের মধ্যে লেখা তাঁর কল্পকাহিনিগুলো অন্য এক উচ্চতায় পৌঁছে দিয়েছে তাঁকে। প্রফেসর ডয়েলস হেড, অ্যাম্ফিবিয়ান ম্যানসহ দুর্দান্ত সব মানবিক বিজ্ঞান কল্পকাহিনির লেখক বেলায়েভ। তাঁর গল্প পড়েই বিজ্ঞান কল্পকাহিনি লিখতে উৎসাহিত হয়েছিলেন আমাদের হুমায়ূন আহমেদ। অস্ট্রিয়ান সমালোচক রোটেনস্টাইনার দ্য সায়েন্স ফিকশন বুক নামের বইয়ে সেরা সমকালীন বিজ্ঞান কল্পকাহিনি লেখক হিসেব পোল্যান্ডের অধিবাসী স্তানিস্লাভ লেমের নাম উল্লেখ করেছেন। আবার জেরাল্ড জোনাস নামের সমালোচক মুখেও শোনা গেছে তাঁর নাম: ‘লেমই হলেন একমাত্র বিজ্ঞান কল্পকাহিনি লেখক, যিনি নোবেল পুরস্কার পাওয়ার যোগ্যতা রাখেন।’জেনে নেওয়া যাক বিজ্ঞান কল্পকাহিনির আরও কয়েকজন লেখক সম্পর্কে, যাঁদের লেখা পৃথিবীর মানুষকে ভাবতে শিখিয়েছে নতুন করে। এ ক্ষেত্রে আসিমভের নাম জোরের সঙ্গেই উচ্চারণ করতে হবে। আসিমভের রোবটিক্সের তিন সূত্র এবং এর মধ্য থেকে গল্প ফাঁদা সত্যিই দুরূহ এক কর্ম। কিন্তু এ কাজে তিনি সিদ্ধহস্ত। তাঁর ‘ফাউন্ডেশন’ সর্বকালের সেরা বিজ্ঞান কল্পকাহিনি সিরিজ।আর আর্থার সি ক্লার্ক? বিজ্ঞান কল্পকাহিনি লেখক বললে যে গুটিকতক নাম আমাদের চোখে সবার আগে জ্বলজ্বল করে, তার অন্যতম তিনি। তাঁর ‘অডিসি’ সিরিজ ভবিষ্যৎ সম্পর্কে নতুন করে ভাবতে শেখায় মানুষকে। অন্যদিকে ‘রোবট’ নামটি যাঁর লেখায় প্রথম ব্যবহৃত হয়েছিল, তিনি ক্যারেল চাপেক। নাট্যকার, ঔপন্যাসিক ও সাংবাদিক ক্যারেল চাপেক রুমস ইউনিভারসাল রোবটাস নামে নাটক লিখে জনপ্রিয়তা পেয়েছিলেন।এ জগতের আরেক বড় নাম রে ব্র্যাডবেরি। মজার ব্যাপার হলো, বিজ্ঞান কল্পকাহিনির জগতের বাইরের লেখক ছিলেন তিনি। তাঁর বিজ্ঞান কল্পকাহিনি সম্পর্কে রাশিয়ার এক সমালোচক বলেছিলেন, ‘আমেরিকার বিবেক হলো ব্র্যাডবেরি।’গোটা বিশ্বে যখন বিজ্ঞান কল্পকাহিনির জয়ধ্বনি, এ ধারার লেখকদের দেওয়া হচ্ছে ‘নেবুলা অ্যাওয়ার্ড’ ও ‘হুগো অ্যাওয়ার্ড’ নামে পৃথক দুটি পুরস্কার; এর ঢেউ বেশ আগেই আছড়ে পড়েছিল বঙ্গদেশে। বাংলা ভাষার প্রথম বিজ্ঞান কল্পকাহিনি লিখেছেন আচার্য জগদীশচন্দ্র বসু। তবে এ নিয়ে মতভেদ আছে। অন্যদিকে বাংলা ভাষায় প্রথম বিজ্ঞান কল্পকাহিনির পত্রিকার নাম আশ্চর্য। আর বাংলাদেশে বিজ্ঞান কল্পকাহিনির শুরু হয় বিদেশি সাহিত্য অবলম্বনে, ১৯৬৯ সালে। প্রথম বিজ্ঞান কল্পকাহিনি হিসেবে এ বছর প্রকাশিত হয় মহাশূন্যের কান্না নামের উপন্যাস। লেখক কাজী আবদুল হালিম। তারপর দীর্ঘ বিরতি। ১৯৭৩ সালে হুমায়ূন আহমেদ লিখলেন বাংলাদেশের প্রথম মৌলিক বিজ্ঞান কল্পকাহিনি তোমাদের জন্য ভালোবাসা।বিজ্ঞান কল্পকাহিনির ক্ষেত্রে আমাদের এখানে এখন যে জোরালো জোয়ার, ফি বছরই বের হচ্ছে প্রচুর বিজ্ঞান কল্পকাহিনির বই, এর পেছনে সবচেয়ে বেশি যাঁর অবদান তিনি মুহম্মদ জাফর ইকবাল। তারপর যাঁর নাম উচ্চারণ করতে হবে তিনি দীপেন ভট্টাচার্য। এ দেশ থেকে বেরোনো বিজ্ঞান কল্পকাহিনির প্রথম পত্রিকা মৌলিক। সম্পাদক আহসান হাবীব। এ পত্রিকার হাত ধরে বেশ কিছু প্রতিশ্রুতিশীল বিজ্ঞান কল্পকাহিনি লেখক বেরিয়ে এসেছিলেন, যাঁদের মধ্যে অনেকে এখনো সক্রিয়। এ ছাড়া নতুন লেখকেরাও আসছেন সাহিত্যের এই নতুন জমিতে ফসল ফলাতে।এ বছর বিজ্ঞান কল্পকাহিনির ২০০ বছর, নাকি এর জন্ম আরও আগে বা পরে, তা নিয়ে তর্ক চলতেই থাকবে। কিন্তু এটা তর্কাতীত যে বিজ্ঞানের সঙ্গে কল্পনার মিলমিশে যে নতুন ধারার সাহিত্যের জন্ম হয়েছে, তা যেমন পাল্টে দিয়েছে সাহিত্যের গতিপথ, তেমনি পৃথিবীকে বদলানো এবং মানুষকে স্বাপ্নিক করে তোলার পেছনে এই ধারার অবদান কম নয়।


</p><li><a href='https://www.prothomalo.com/art-and-literature/article/1565449/%E0%A6%B0%E0%A6%B6%E0%A6%BF%E0%A6%A6-%E0%A6%9A%E0%A7%8C%E0%A6%A7%E0%A7%81%E0%A6%B0%E0%A7%80-%E0%A6%AA%E0%A7%8D%E0%A6%B0%E0%A7%80%E0%A6%A4%E0%A6%BF%E0%A6%AD%E0%A6%BE%E0%A6%9C%E0%A6%A8%E0%A7%87%E0%A6%B7%E0%A7%81' target='_blank' >রশিদ চৌধুরী, প্রীতিভাজনেষু</a><br><p>[
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/16/b980a04dae576b8be24cd64e109ae922-5bee4fd75e1b4.jpg?jadewits_media_id=1395029"><p>






১৯৫৭-৫৮-এর কথা। আমি তখন চাটগাঁতে থাকি। কাজ করি একটি গভীর সমুদ্রে মৎস্য শিকার প্রকল্পে। নিয়মিত ছোটাছুটি করতে হয় চাটগাঁ-ঢাকা-খুলনা। সাহিত্য-শিল্প-সংস্কৃতি থেকে শতহস্ত দূরে। আর সুযোগ পেলেই ছুটে যেতাম পার্বত্য চট্টগ্রামে। হাতের তালুর মতো চেনা হয়ে গিয়েছিল গোটা পার্বত্য এলাকা। চাকমা বসতি থেকে মুরুংদের নিবাস পর্যন্ত।এসবের মধ্যে আমার ঢাকার বন্ধুবান্ধবেরা যারা চাটগাঁ যেত এবং আমার সঙ্গে মোটামুটি একটা যোগাযোগ রাখত, তারা হলো আমার তখনকার দিনের দুই তরুণ শিল্পী বন্ধু সৈয়দ জাহাঙ্গীর ও রশিদ চৌধুরী। দুজনই তখন বিদেশফেরত। জাহাঙ্গীর তখন যুক্তরাষ্ট্র ঘুরে এসে ডেরা বেঁধেছে রাওয়ালপিন্ডিতে। আর রশিদ চৌধুরী পারি থেকে ফিরে ঢাকায়। দুজনেরই তখন টগবগ করে ফোটা দুরন্ত যৌবন। দুজনেরই সুঠাম, সবল চেহারা। দুজনেরই দেহের রং শ্যামলা। চোখে অঢেল স্বপ্ন। আঁকাআঁকির তাড়নায় দুজনই অস্থির। রশিদ চৌধুরীকে অবশ্য আমি আগে তেমনভাবে চিনতাম না। জাহাঙ্গীরের সূত্রেই আলাপ-পরিচয় হয়েছিল চাটগাঁতেই প্রথম।জাহাঙ্গীর আর আমি দুজনেই একসঙ্গে চষে বেড়াতাম পার্বত্য চট্টগ্রামের বিভিন্ন অঞ্চল। রশিদ মাঝেমধ্যে আসত। অফুরন্ত আড্ডা আর এদিক-ওদিক ঘোরাঘুরি করেই কাটত আমাদের। আমাদের আড্ডা মারার প্রধান ক্ষেত্র ছিল সুলেখক এবং তার চেয়েও বড় পরিচয় বংশীবাদক সুচরিত চৌধুরীর নন্দনকাননের বাড়ি নিভৃত নিলয় কিংবা বোস ব্রাদার্সের মিষ্টির দোকান। ঝোড়ো হাওয়ার মতো ছিল আমাদের গতিবিধি।মাঝেমধ্যে সুযোগ পেলেই আমি আর জাহাঙ্গীর বেরিয়ে পড়ি পার্বত্য চট্টগ্রাম এলাকায়। চাকমা, মুরুংদের বসতি ঘুরে ঘুরে বেড়াই। জাহাঙ্গীর জলরঙে ছবি আঁকে। আমি ছবি তুলি, লিখি। জাহাঙ্গীর আসে, চলে যায়। হঠাৎ একদিন সশরীরে এসে হাজির রশিদ। সে–ও সদ্য পারি প্রত্যাগত। চট্টগ্রামে একটা প্রদর্শনী করতে চায়। আজকে যেমন যত্রতত্র যে কেউ যখন-তখন প্রদর্শনী করছে, তখন কিন্তু প্রদর্শনীর ব্যাপারটা অত সহজ ছিল না।দৌড়ালাম কয়েকজন ধনাঢ্য শিল্প-অনুরাগীর বাড়ি। কেউ এগিয়ে এলেন সাহায্য-সযোগিতার হাত প্রসারিত করে, কেউ শুধু আশ্বাস দিয়েই ক্ষান্ত হলেন। রশিদ কিন্তু অদম্য। রশিদের ছবি দেখে সবাই মুগ্ধ। সম্পূর্ণ নতুন এক মেজাজ। নতুন ধরনের অভিব্যক্তি।এভাবেই রশিদের সঙ্গে আমার আলাপ-পরিচয়ের সূত্রপাত। প্রথমদিকে রশিদ কথা বলত খুব কম। খাটতে পারত অসম্ভব। রশিদ ও জাহাঙ্গীর, খুব কাছে থেকে দেখেছি বলেই বলতে পারি, তখন অন্তত দুজনই সৃজনশীল কিছু করার অনুপ্রেরণায় রীতিমতো টগবগ করে ফুটছিল।১৯৪৭ সালে দেশ বিভাগের পর কলকাতা থেকে আসা শিল্পী জয়নুল আবেদিন ও তাঁর কয়েকজন সতীর্থ শিল্পীর অনলস প্রচেষ্টায় চালু হয়েছিল আর্ট স্কুল। অবশ্য এই স্কুল চালু হওয়ার ব্যাপারটা যত সহজে বলা হচ্ছে, তত সহজসাধ্যভাবে হয়নি। এর মধ্যে অনেক কুটিল অঙ্ক ছিল। ’৪৩-এর মন্বন্তরের ছবি এঁকে জয়নুল আবেদিনের তখন ভারতজোড়া খ্যাতি। বড় মাপের শিল্পী তিনি। যেমন ঋজু ও বলিষ্ঠ গড়ন তাঁর, তেমনি অদম্য মনের জোর। শুধু প্রতিষ্ঠান গড়েই ক্ষান্ত হলেন না। ছাত্রছাত্রী জোগাড়েও অশেষ কৃতিত্ব দেখালেন। তাঁরই ব্যক্তিগত উদ্যোগে প্রথম কয়েক বছরের মধ্যে যেসব ছাত্রছাত্রী এই চারুকলা ইনস্টিটিউটে যোগ দিলেন, পরবর্তীকালে তাঁরাই তরুণ প্রজন্মের শিল্পী হিসেবে খ্যাতিমান হলেন। এই একঝাঁক তরুণ প্রজন্মের শিল্পীর মধ্যে ছিলেন বিজন চৌধুরী, যিনি বর্তমানে কলকাতার স্থায়ী নিবাসী, মোহাম্মদ কিবরিয়া, আমিনুল ইসলাম, মুর্তজা বশীর, কাইয়ুম চৌধুরী, রশিদ চৌধুরী, দেবদাস চক্রবর্তী, সৈয়দ জাহাঙ্গীর, আবদুস সবুর, আবদুর রাজ্জাক, আবদুর রউফ, জোনাবুল ইসলাম প্রমুখ খ্যাতিমান। তাঁরা প্রত্যেকেই নিজ নিজ ক্ষেত্রে কীর্তিমান শিল্পী।জয়নুল আবেদিনের সহকর্মীদের মধ্যে ছিলেন শফিউদ্দিন আহমদ, কামরুল হাসান, শফিকুল আমিন, খাজা শফিক, আনওয়ারুল হক প্রমুখ। ছাত্র-শিক্ষকদের মধ্যে ছিল এক অচ্ছেদ্য প্রীতির বন্ধন। মনে হতো এক পরিবারের সদস্য।তখন ঢাকা শহরের পরিধি ছিল খুবই সীমিত। কয়েকটি রাস্তা আর কয়েকটি চায়ের দোকান বা রেস্তোরাঁর মধ্যে সীমাবদ্ধ। যার ফলে তখনকার দিনের কবি, সাহিত্যিক ও সাংস্কৃতিক কর্মী বা রাজনীতিকদের সঙ্গে শিল্পীদের সম্পর্ক ছিল অত্যন্ত হার্দ্য। যে কারণে তখনকার সব তরুণ শিল্পীর সঙ্গেই আড্ডার সূত্রে আমারও বন্ধুতা গড়ে উঠেছিল। কিবরিয়া, বশীর, কাইয়ুম ভাই, দেবদাস, রশিদ, জাহাঙ্গীরদের সঙ্গে শুধু বন্ধুত্বই নয়, একটা নির্ভেজাল আত্মিক সম্পর্ক হয়ে গিয়েছিল। ভ্রাম্যমাণ মানুষ আমি। মাঝে যাযাবর জীবনের নিজস্ব নিয়মে সুদীর্ঘকালের বিচ্ছেদের পর দুজনের সঙ্গেই আবার আমার যোগাযোগ ঘটল সত্তর দশকের মাঝামাঝি। দুজনই তখন অনেক পরিণত, প্রতিষ্ঠিত। যে যার কাজে স্বোপার্জিত মুদ্রার স্বাক্ষর অঙ্কিত করে নিয়েছে। অনেক ভাঙাচোরার মধ্য দিয়ে রশিদ অতিক্রম করে এসেছে এক দীর্ঘ সংগ্রামসংকুল পথ। আঁকাজোকায় নিরন্তর বদলেছে নিজেকে। কাজ করেছে বিভিন্ন মাধ্যমে। শেষ দিকে হাত দিয়েছিল ট্যাপট্রিতে। তাতেও রশিদের সিদ্ধি ঘটেছিল আশাতীত। সবচেয়ে বড় কথা, রশিদের ছবিতে প্রথম দৃষ্টিতে একটা দেশজ আবহের বাতাবরণ থাকলেও একটু ভালো করে নিরীক্ষণ করলেই দেখা যায়, রশিদ কিন্তু দুর্মরভাবে পাশ্চাত্য রীতির অনুসারী ছিল। কি রং, কি অঙ্কন সবকিছুতেই এটা অত্যন্ত প্রবলভাবেই অনুভূত হতো। রশিদের ছবি আমি তেমন একটা দেখিনি যদিও, কিন্তু যতটুকু দেখেছি তার ওপর নির্ভর করেই এ কথা বলছি। তবে এ ক্ষেত্রে রশিদের নিজস্ব মৌলিক চিন্তাভাবনা ও দক্ষতা অনস্বীকার্য।রশিদ কবিতাও লিখত। সামান্য কয়েকটা আমি দেখেছি, পড়েছি। সেখানেও সেই একই ব্যাপার। খানিকটা খণ্ডচিত্রের মতোই। অত্যন্ত সংবেদনশীল চিত্ররূপময়তা প্রতি ছত্রে ছত্রে। আশ্চর্যের ব্যাপার রশিদ কিন্তু কোনো দিনই তার কবিতার ব্যাপারে আমার সঙ্গে কোনো আলাপ-আলোচনা বা প্রসঙ্গ একবারও তোলেনি। আমিও কিছু জিজ্ঞেস করে তাকে অপ্রস্তুত করিনি।জীবনের শেষ কয়েক বছরে ওর সঙ্গে অনেকবারই দেখা হয়েছে এখানে-সেখানে। সব সময়ই ওকে দেখতাম কর্মব্যস্ত। কাজের তাড়ায় হন্তদন্ত। মন খুলে, দুদণ্ড জিরিয়ে কথা বলার অবকাশ যেন তার নেই। সারাক্ষণই এটা করছে, ওটা করছে, বিশেষ করে ট্যাপট্রির কাজ। এরই মাঝে যেটুকু কথাবার্তা হতো তাতে বুঝতে পারতাম ওর এই ছটফটানির ভেতর আসলে কাজ করছে ওর সৃজনশীল শিল্পীসত্তা। কিছু একটা করার অদম্য আগ্রহ আর জীবনের নানা টানাপোড়েনের ভেতর দিয়ে তাকে যেতে হচ্ছে বলে এই অস্থিরতার প্রকাশ আমার বারবার মনে হয়েছে। একজন প্রকৃত শিল্পীর আত্মানুসন্ধান তাকে অনবরত তাড়া করে ফিরছে। ভেতরের দহন আর নবতর সৃষ্টির জ্বালা তাকে স্থির হতে দিচ্ছে না যেন।




সংগ্রহ ও টীকা: মাসুদুজ্জামানগত শতকের আশির দশকে মীজানুর রহমানের ত্রৈমাসিক পত্রিকায় সম্পাদক মীজানুর রহমান বিষয়ভিত্তিক ও বিভিন্ন ব্যক্তিত্বকে ধরে অসাধারণ সব সংখ্যা করতেন। বেলাল চৌধুরীর অগ্রন্থিত এই লেখাটি শিল্পী রশিদ চৌধুরীর মৃত্যুর পরে লেখা। লেখাটি পত্রিকাটির তৃতীয় বর্ষ দ্বিতীয়-তৃতীয় সংখ্যা, অক্টোবর ১৯৮৭-মার্চ ১৯৮৮ সালের বিশেষ সংখ্যায় প্রকাশিত হয়। সমকালের খ্যাতিমান লেখক-শিল্পীদের সঙ্গে বেলাল চৌধুরীর ছিল ঈর্ষণীয় সখ্য। জীবনের মধ্যপর্ব পর্যন্ত তিনি একধরনের বোহেমিয়ান জীবনযাপন করেছেন। এই লেখাতেও পাঠক রশিদ চৌধুরীসহ অন্য শিল্পীদের সঙ্গে তাঁর কতটা অন্তরঙ্গ ও গভীর সম্পর্ক ছিল, তার আভাস পাবেন।


</p><li><a href='https://www.prothomalo.com/art-and-literature/article/1568751/%E0%A6%B8%E0%A6%BE%E0%A6%95%E0%A6%BF%E0%A6%AC-%E0%A6%86%E0%A6%B2-%E0%A6%B9%E0%A6%BE%E0%A6%B8%E0%A6%BE%E0%A6%A8-%E0%A6%AE%E0%A6%BE%E0%A6%A0%E0%A7%87-%E0%A6%AE%E0%A6%BE%E0%A6%87%E0%A6%A8%E0%A7%8D%E0%A6%A1-%E0%A6%97%E0%A7%87%E0%A6%AE-%E0%A6%96%E0%A7%87%E0%A6%B2%E0%A7%87%E0%A6%A8' target='_blank' >সাকিব আল হাসান মাঠে মাইন্ড গেম খেলেন</a><br><p>[
সুবর্ণা মুস্তাফা। মঞ্চ, টেলিভিশন, চলচ্চিত্র—তিন মাধ্যমেই অভিনয় করেন...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/07/193c1a15cf4ddf032446e7ab0ca62805-5c0a0a547b1ec.jpg?jadewits_media_id=1399752"><p>

সুবর্ণা মুস্তাফা। মঞ্চ, টেলিভিশন, চলচ্চিত্র—তিন মাধ্যমেই অভিনয় করেন দাপটের সঙ্গে। সম্প্রতি তাঁর অভিনয়জীবনের সুবর্ণজয়ন্তী হলো। তিনি লিখেছেন তাঁর প্রিয় ৫ নিয়ে।




১. বইবিচিত্র বিষয়ের এনসাইক্লোপিডিয়া ‘গল্পগুচ্ছ’ছোটবেলা থেকে বেড়ে উঠেছি বইয়ের ভেতর দিয়ে। মনে আছে, খুব ছোটবেলায়ই—আমি যখন তৃতীয় শ্রেণিতে পড়তাম—পড়ে ফেললাম বিভূতিভূষণ বন্দ্যোপাধ্যায়ের পথের পাঁচালী। সে সময় কি আর এ বইটি অত বুঝেশুনে পড়েছি? অপু-দুর্গার গল্প হিসেবেই পড়েছিলাম। পড়ে তাক লাগিয়ে দিয়েছিলাম সবাইকে। এরপর কতবার যে পড়েছি অসাধারণ এই বইটি! আদতে একজীবনে কত কত বই যে পড়েছি, কত বই যে আমার প্রিয়! এককথায় এর উত্তর দেওয়া কঠিন। তারপরও বলতে পারি, আমার সার্বক্ষণিক সঙ্গী রবীন্দ্রনাথ ঠাকুর, তাঁর গল্পগুচ্ছ আমার সব সময়ের সঙ্গী। এটা এমন এক মহার্ঘ্য বই, যেখানে আছে মানুষ, আছে মানুষের সম্পর্ক, প্রকৃতি, জীবন-জগৎ। সব মিলিয়ে গল্পগুচ্ছ যেন মানবজীবনের বিচিত্র বিষয়ের এনসাইক্লোপিডিয়া। চলার পথে আমার অনেক প্রশ্নের উত্তর খুঁজে পাই এই বইয়ে। তা ছাড়া ‘গীতবিতান’ আর ‘সঞ্চয়িতা’ও সারাক্ষণ আমার কাছে থাকে।




২. অভিনয়শিল্পীসবার কাছ থেকে শেখাআমার বাবা গোলাম মুস্তাফা আমার সবচেয়ে প্রিয় শিল্পী। তবে এই তালিকায় আরও কয়েকটি নাম বলতে হবে—ফেরদৌসী মজুমদার, হুমায়ুন ফরীদি, ওয়াহিদা মল্লিক জলি, সানজিদা প্রীতি, অপি করিম। শিল্পী হিসেবে এঁদের কাছ থেকে অনেক কিছু গ্রহণ করেছি আমি। শিল্পীর জন্য এটা খুবই সহজাত ব্যাপার। গতিশীল থাকার জন্য এভাবে গ্রহণ করে যেতে হয়। এখানে আমি বলতে চাই জলির কথা। সৌদ (বদরুল আনাম সৌদ) যখন আবার গ্রন্থিকগণ কহে বানানোর পরিকল্পনা করল, তখন সেখানে আমি অভিনয় করব কি না, তা নিয়ে দ্বিধায় ছিলাম। কারণ, নাটকের মূল চরিত্রটির বয়স ছিল আমার চেয়ে অনেক কম। এ সময় জলি আমাকে বলল, শিল্পীর কাছে বয়স বলে কিছু নেই। চরিত্র ধারণের নিষ্ঠাটাই খুব জরুরি। এভাবেই প্রত্যেক প্রিয় শিল্পীর কাছ থেকে আমি শিখেছি, শিখছি প্রতিনিয়ত।




৩. প্রিয় গানএ আর রহমানের গান বৈশ্বিকনিয়মিত যাঁরা গান শোনেন, তাঁদের কাছে নির্দিষ্টভাবে কোনো একটা প্রিয় গানের নাম জানা যাবে না কখনোই। ধরন, শিল্পী, সময়, ঘরানা—এসব ভেদে গানের এই মাধ্যম অনেক বিস্তৃত। প্রচুর গান শুনি আমি। তাই কোনো একটা গানের নাম বলা কঠিন। তবে এ ক্ষেত্রে গান নয়, প্রিয় শিল্পী হিসেবে বলতে পারি এ আর রাহমানের নাম। তাঁর গানের এক একটি নোটে কত না কারুকাজ! এ আর রহমানের গান বৈশ্বিক, সব সময়ের জন্য। আদতে সব সময় নানা ধরনের গান শুনি আমি, এখন যেমন শুনছি ‘তুমি যাকে ভালোবাসো’, ‘ঘুড়ি তুমি কার আকাশে ওড়ো’ কিংবা বাপ্পার (বাপ্পা মজুমদার) গানগুলো একেক সময় একেক রকমভাবে আচ্ছন্ন করে।




৪. মঞ্চনাটকচোখে লেগে আছে ‘কেরামতমঙ্গল’নাগরিক নাট্যসম্প্রদায়ের দেওয়ান গাজীর কিসসা আমার খুব প্রিয় নাটক। তবে সবচেয়ে প্রিয় মঞ্চনাটকের কথা বললে অবশ্যই বলতে চাই সেলিম আল দীনের লেখা কেরামতমঙ্গল-এর নাম। এই নাটকের ব্যপ্তি বিশাল। ‘মঙ্গল’ শব্দটি মনে এলেই আমাদের মনে পড়ে মনসামঙ্গল-এর কথা। এই নাটকের ‘মঙ্গল’ শব্দটি মঙ্গলকাব্য থেকে নেওয়া হলেও এখানে কেরামতমঙ্গল কিন্তু কেরামতের জীবনপ্রবাহের মধ্য দিয়ে তুলে ধরেছে আমাদের দেশের ইতিহাস। ব্রিটিশ শাসন, পাকিস্তান পর্ব ও বাংলাদেশ—এই ভূখণ্ডের তিনটি পর্যায়ই আছে নাটকটির অঙ্গে-উপাঙ্গে। সেলিম আল দীনের নাটকগুলো বরাবরাই বিশদ ব্যাপ্তির হয়, ভালো লাগার হয়; তবে কেরামতমঙ্গল যেন সবকিছুকে ছাপিয়ে যায়। এটা ঢাকা থিয়েটারের অসাধারণ এক প্রযোজনা। পুরো প্রযোজনাতেই ছিল এক যজ্ঞ—এখানে একটা বৃত্তের মধ্যে কেরামতের জীবনচক্র যেভাবে দেখানো হয়েছে, সেটা অভূতপূর্ব; মঞ্চে বৃত্তের ভাঙাগড়ার সঙ্গে সেই জীবনের ইতিহাস, তার সঙ্গে দেশের ইতিহাস জুড়ে দেওয়া—সে এক ঘটনাই ছিল বটে। আজ এত বছর পরও কেরামতমঙ্গল–এর দৃশ্যাবলি চোখে লেগে আছে!




৫. ক্রিকেটারনাম্বার ওয়ান সাকিব আল হাসানআমার অন্য এক ভালোবাসার নাম ক্রিকেট। কিন্তু আমার প্রিয় ক্রিকেটার কে? এমন প্রশ্ন হলে অবশ্যই নির্দ্বিধায় আমাদের জাতীয় দলের সাকিব আল হাসানের নাম বলতে চাই আমি। এখন স্বাভাবিকভাবেই প্রশ্ন আসবে, কেন প্রিয়? সম্প্রতি বাংলাদেশ-ওয়েস্ট ইন্ডিজের সর্বশেষ ম্যাচে সাকিবের অধিনায়কত্ব দেখলেই মিলে যাবে উত্তর। তিনি ‘ক্রিকেট জিনিয়াস’। এই সারিতে অবশ্যই আরও কয়েকজনের নাম নেওয়া যাবে, যেমন দেশের বাইরের ক্রিকেটারের নাম বললে শচীন টেন্ডুলকার বা ডি ভিলিয়ার্সকেও ‘জিনিয়াস’ বলতে হবে। কিন্তু আমাদের সাকিব আল হাসান মাঠে মাইন্ড গেম খেলেন। তিনি নাম্বার ওয়ান। মাশরাফি, মুশফিক, মোস্তাফিজ, মিরাজ—এঁদের খেলাও নিঃসন্দেহে আমাকে মুগ্ধ করে; তবে একটা প্রিয় নাম নিতে হলে অবশ্যই সেটা সাকিব।




 


</p><li><a href='https://www.prothomalo.com/art-and-literature/article/1567589/%E0%A6%AC%E0%A6%BE%E0%A6%82%E0%A6%B2%E0%A6%BE-%E0%A6%AC%E0%A6%BF%E0%A6%9C%E0%A7%8D%E0%A6%9E%E0%A6%BE%E0%A6%A8-%E0%A6%95%E0%A6%B2%E0%A7%8D%E0%A6%AA%E0%A6%95%E0%A6%BE%E0%A6%B9%E0%A6%BF%E0%A6%A8%E0%A6%BF%E0%A6%B0-%E0%A6%86%E0%A6%A6%E0%A6%BF%E0%A6%AA%E0%A6%B0%E0%A7%8D%E0%A6%AC' target='_blank' >বাংলা বিজ্ঞান কল্পকাহিনির আদিপর্ব</a><br><p>[
প্রচলিত ধারণা অনুসারে বলা হয়ে থাকে, বিজ্ঞানী জগদীশচন্দ্র বসু রচিত...
]</p><br>
<img src="https://paloimages.prothom-alo.com/contents/themes/public/style/images/default_thumbnail_800x450.png"><p>

প্রচলিত ধারণা অনুসারে বলা হয়ে থাকে, বিজ্ঞানী জগদীশচন্দ্র বসু রচিত ‘নিরুদ্দেশের কাহিনি’ই বাংলা ভাষায় রচিত প্রথম বিজ্ঞান কল্পকাহিনি। কিন্তু গবেষক ও বিজ্ঞান কল্পকাহিনিকার সিদ্ধার্থ ঘোষের (‘সায়েন্স ফিকশন: একটি পরিভাষার জন্ম’, সিদ্ধার্থ ঘোষ, এক্ষণ, শারদীয়া ১৯৮৮) অনুসন্ধান মারফত জানা যায়, বাংলা ভাষায় রচিত প্রথম বিজ্ঞান কল্পকাহিনিটির লেখক হেমলাল দত্ত। তাঁর লেখাটির শিরোনাম ছিল ‘রহস্য’। গল্পটি দুই কিস্তিতে প্রকাশ পেয়েছিল ১৮৮২ সালে, সচিত্র বিজ্ঞান দর্পণ পত্রিকায়। গল্পের মূল চরিত্র বাঙালি। নাম তাঁর নগেন্দ্র, যে কিনা আবার লন্ডনপ্রবাসী। শুরুতেই চরিত্রটি জানায়, ‘একদা বিজ্ঞান আমাকে অজ্ঞানি বাঙালি পাইয়া কীরূপ দুর্গতি করিয়াছিল তাহা বলিতেছি, শুনিয়া আপনাকে কাঁদিতে হইবে’। এ গল্পে মূলত বলা হয়েছে নগেন্দ্রর ইংরেজ বন্ধু হার্বির অদ্ভুত ও অত্যাধুনিক যন্ত্রসমৃদ্ধ বাড়িতে গিয়ে হেনস্তা হওয়ার হাস্যরসাত্মক কাহিনি।হেমলাল দত্তের গল্প প্রকাশের এক যুগের বেশি সময় পরে ১৩০৩ বঙ্গাব্দ বা ১৮৯৬ সালে প্রথম প্রকাশিত হয় জগদীশচন্দ্র বসুর ‘নিরুদ্দেশের কাহিনি’। ঝঞ্ঝাময় সমুদ্রে এক শিশি কুন্তলীন তেল ফেলে দেওয়ার পর গর্জমান সমুদ্র নিমেষেই শান্ত হয়ে গেল—গল্পটির মূল চমক খানিকটা এমন। সঙ্গে চমৎকার এক উপশিরোনামও জুড়ে দিয়েছিলেন লেখক, ‘বৈজ্ঞানিক রহস্য’। গল্পটি ওই সময় কুন্তলীন তেল কোম্পানির পক্ষ থেকে ‘কুন্তলীন পুরস্কার’ও পায়। অবশ্য ২৫ বছর পর নিজের একমাত্র বাংলা গ্রন্থ অব্যক্ততে গল্পটি অন্তর্ভুক্ত করার সময় জগদীশচন্দ্র এর কিছু পরিমার্জন-পরিবর্ধন ঘটান। গল্পটির নামও পাল্টে দেন, এবারে শিরোনাম ধার্য করেন: ‘পলাতক তুফান’।একই সময় বিজ্ঞান-লেখক ও শান্তিনিকেতনের বিজ্ঞানের শিক্ষক জগদানন্দ রায়ও একটি বিজ্ঞান কল্পকাহিনি লিখেছিলেন। ভিনগ্রহবাসী বা ‘এলিয়েন’সদৃশ জীবদের বর্ণনাসমৃদ্ধ ‘শুক্র ভ্রমণ’ নামের ওই গল্পটি তাঁর প্রাকৃতিকী গ্রন্থে সংকলিত হয়। বইটি ১৩২১ বঙ্গাব্দে প্রকাশ পেলেও জগদানন্দ দাবি করেছিলেন, বই আকারে প্রকাশের প্রায় বাইশ বছর আগে এটি তিনি লিখেছেন। এ ছাড়া রোকেয়া সাখাওয়াত হোসেনের সুলতানাস ড্রিমকেও (১৯০৫) ভিন্নধারার একটি বিজ্ঞান কল্পকাহিনি হিসেবে বিবেচনা করা যেতে পারে।আধুনিক পাশ্চাত্য কল্পকাহিনির ধারার সঙ্গে উপেন্দ্রকিশোর রায়চৌধুরীদের পরিবারের পরিচয় ছিল। এ কথার প্রমাণ পাওয়া যায়, যখন দেখি তাঁরই ভাই কুলদারঞ্জন জুল ভার্নের মিস্টিরিয়াস আইল্যান্ড বইয়ের অনুবাদ করেছিলেন আশ্চর্য দ্বীপ নামে ( তাঁরও আগে অবশ্য বাংলা অনুবাদে প্রথম জুল ভার্নকে হাজির করেন রাজেন্দ্রলাল আচার্য, ১৯১৪ সালে তিনি অ্যারাউন্ড দ্য ওয়ার্ল্ড ইন এইট্টি ডেইজ-এর অনুবাদ করেছিলেন)। রায় পরিবারের পরবর্তী প্রজন্মের উজ্জ্বলতম প্রতিনিধি সুকুমার রায় তাই ছেলেবেলায় জুল ভার্ন বা আর্থার কোনান ডয়েলের প্রফেসর চ্যালেঞ্জার চরিত্রকে ঘিরে আবর্তিত বিজ্ঞান কল্পকাহিনিগুলো পড়েছেন, এমনটা আন্দাজ করা খুব ভুল হবে না। পরে তিনি রচনা করেন ‘হেশোরাম হুঁশিয়ারের ডায়েরি’ শীর্ষক বিজ্ঞান কল্পকাহিনি। এর নেপথ্যে কোনান ডয়েলের লস্ট ওয়ার্ল্ড উপন্যাসখানা তাঁকে অনুপ্রেরণা জুগিয়েছিল বৈকি; কিন্তু এ বাদে ওই কল্পকাহিনির চরিত্র, ঘটনাবিন্যাস, তাবৎ সংলাপ—সবই শেষ অব্দি একান্তভাবে ‘সুকুমারীয়’। পরে সুকুমার-পুত্র সত্যজিৎ রায় প্রফেসর শঙ্কু চরিত্র সৃষ্টি করে কীভাবে বাংলা বৈজ্ঞানিক কাহিনিকে ভিন্নমাত্রায় নিয়ে গিয়েছিলেন, সে কাহিনি সবারই জানা।




 


</p><li><a href='https://www.prothomalo.com/art-and-literature/article/1567584/%E0%A6%AC%E0%A7%87%E0%A7%9F%E0%A6%BE%E0%A6%B0%E0%A6%BE-%E0%A6%AC%E0%A6%A8%E0%A6%BE%E0%A6%AE-%E0%A6%AE%E0%A7%81%E0%A6%9C%E0%A6%A4%E0%A6%AC%E0%A6%BE-%E0%A6%86%E0%A6%B2%E0%A7%80' target='_blank' >বেয়ারা বনাম মুজতবা আলী</a><br><p>[
সৈয়দ মুজতবা আলী তখন দিল্লিতে এক সরকারি দপ্তরে কর্মরত। কবি নীরেন্দ্রনাথ...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/7a96872e6329747fdfdf6f880394a29e-5c00e259389ca.jpg?jadewits_media_id=1398142"><p>

সৈয়দ মুজতবা আলী তখন দিল্লিতে এক সরকারি দপ্তরে কর্মরত। কবি নীরেন্দ্রনাথ চক্রবর্তী কী এক কাজে এসেছেন সেখানে। মুজতবা আলী তরুণ সতীর্থ কবিকে পাকড়াও করে নিয়ে গেলেন দিল্লির এক অভিজাত রেস্তোরাঁয় চা পান করতে। সেখানকার বেয়ারারা অনেকটা তুচ্ছতাচ্ছিল্যের সঙ্গে ও বেয়াড়া ভঙ্গিতেই তাঁদের চা পরিবেশন করল। বিল এল মাত্র এক টাকা। তবে প্রস্থানের আগে মুজতবা আলী বেয়ারাদের হাতে দশ টাকা বকশিশ ধরিয়ে দিলেন। এতে তাদের তো চক্ষু চড়কগাছ! পরে আরেক দিন দুজনে মিলে একই রেস্তোরাঁয় এসে রীতিমতো ভূরিভোজ করলেন। পোলাও, মাংস, কালিয়া—কিচ্ছু বাদ গেল না। বেয়ারারা গত দিনের বকশিশের কথা মাথায় রেখে এবার তাঁদের যারপরনাই সমাদর করল। কিন্তু এবার বিল পরিশোধের সময় মুজতবা আলী বকশিশ দিলেন একটিমাত্র সিকি। তিনি বললেন, ‘আজকের যে বকশিশ, সেটা গত দিনের জন্য, আর গত দিন যে বকশিশ দিয়েছি, সেটা আজকের জন্য!’




সূত্র: নূরুর রহমান খানের সৈয়দ মুজতবা আলী: জীবনকথা


</p><li><a href='https://www.prothomalo.com/art-and-literature/article/1561048/%E0%A6%86%E0%A6%AE%E0%A6%BE%E0%A6%B0-%E0%A6%9A%E0%A7%8B%E0%A6%96%E0%A7%87-%E0%A6%A8%E0%A6%BE%E0%A6%9C%E0%A6%BF%E0%A6%AE-%E0%A6%B9%E0%A6%BF%E0%A6%95%E0%A6%AE%E0%A6%A4' target='_blank' >আমার চোখে নাজিম হিকমত</a><br><p>[
ভেরা তুলিয়াকোভা হিকমত ছিলেন কিংবদন্তিতুল্য কবি নাজিম হিকমতের শেষ প্রেমিকা ও...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/10/12/92f1f37de1f2e3130c2296087709972e-5bc03f0c6f5b8.jpg?jadewits_media_id=1385832"><p>






ভেরা তুলিয়াকোভা হিকমত ছিলেন কিংবদন্তিতুল্য কবি নাজিম হিকমতের শেষ প্রেমিকা ও স্ত্রী। তাঁদের পরিচয়, প্রেম-বিয়ে ছিল দারুণ ঘটনাবহুল। ১৯৬৩ সালে নাজিমের মৃত্যুর পর তাঁকে নিয়ে একটি বই লেখেন ভেরা। সেই বই থেকে ভেরা ও নাজিমের অন্তরঙ্গ বয়ান




নাজিম হিকমতকে সোভিয়েত ইউনিয়নে অনেকেই ডাকত ‘নীলচোখো দানব’ নামে। নারীরা তাঁকে ভালোবাসত। তবে এ কথা অস্বীকার করার উপায় নেই, তাঁর সবচেয়ে উথালপাতাল করা ভালোবাসা ছিল ভেরা তুলিয়াকোভার প্রতি, এটাই ছিল নাজিমের শেষ প্রেম। ভেরার সঙ্গে নাজিমের দেখা হয়েছিল সোভিয়েত ইউনিয়নেই। পঞ্চাশের দশকে যখন রাজনৈতিক আশ্রয় নিয়ে নাজিম হিকমত সোভিয়েত ইউনিয়নে চলে এলেন, তখনই। নাজিমের সঙ্গে ভেরার বয়সের ব্যবধান ছিল ৩০ বছর। নাজিম জন্মগ্রহণ করেন ১৯০২ সালে, ভেরার জন্ম ১৯৩২ সালে।




ভেরা তুলিয়াকোভা ছিলেন নাজিম হিকমতের চতুর্থ স্ত্রী। ১৯৬০ সালে তিনি ভেরাকে বিয়ে করেন। ১৯৬৩ সালের ৩ জুন নাজিম মারা যাওয়ার পরের বছর ভেরা নাজিমের সঙ্গে শেষ কথোপকথন নামে একটি বই লেখেন। এ বইয়ের তিনটি সংস্করণ হয়েছে তুরস্কে—রাশিয়ায় এটি ছাপা হয় ২০০৯ সালে। ২০০৮ সালে ভেরার বইটি অবলম্বন করে ভালোবাসার চেয়ে বেশি কিছু নামে একটি তথ্যচিত্র তৈরি করা হয়। এটি দেখানো হয় রাশিয়ার সংস্কৃতি চ্যানেলে। নাজিমকে কবর দেওয়া হয় মস্কোর নভোদেভিচিয়েম কবরস্থানে। সেখানেই সমাহিত হন ভেরা তুলিয়াকোভা। তিনি মারা গেছেন ২০০১ সালের ১৯ মার্চ। এখনো অনেক মানুষ প্রতিদিন তাঁদের সমাধিস্থলে গিয়ে শ্রদ্ধা জানিয়ে আসেন।




নাজিমের সঙ্গে শেষ কথোপকথন নামে যে বইটি লিখেছিলেন ভেরা, তা থেকে চারটি চুম্বক ঘটনার উল্লেখ করা হলো এখানে। বইটির নামই বলে দিচ্ছে, এটা কোনো জীবনীগ্রন্থ নয়। ভেরা তুলিয়াকোভা হিকমত যেভাবে দেখেছেন নাজিম হিকমতকে, সেভাবেই লিখেছেন। বইটি লেখা হয়েছে কথা বলার মতো করে। লেখাটি ছাপা হয়েছে মিডিয়াম ডট কম–এ। 




প্রথম স্বীকারোক্তি




একদিন তুমি আমাকে ফোন করলে, বললে পুরোনোকালের ফরাসি ছবি রাইকের সন্তানেরা দেখতে চাও। এই ছবির প্রদর্শনী করা সে আমলের জন্য ছিল খুবই কঠিন কাজ। আমরা রাষ্ট্রীয় আর্কাইভ থেকে বহু কষ্টে সে ছবি বের করলাম। ১৯৫৬ সালের ৩ নভেম্বর তুমি এলে ছবিটি দেখতে। সঙ্গে নিয়ে এলে বাবায়েভসহ কয়েকজন বন্ধুকে।




বছরের প্রথম দিকের তুষারপাতের সময় বলে ঘর গরম করার যন্ত্রগুলো তখনো ছাড়া হয়নি। খুব ঠান্ডা ছিল হলটি। আমরা পোশাক না ছেড়েই ওভারকোট পরে বসে গেলাম সিটে। বিষণ্ন, মলিন আর্লেকিনের প্রেমে বিমোহিত লুই বারো তাঁর অনুভূতির প্রকাশ দিয়ে আমাদের বিমোহিত ও বিস্মিত করলেন। তুমি খুবই রোমাঞ্চিত ছিলে সেদিন। তুমি আমাকে পাশে এসে বসতে বললে। আমি খেয়াল করে দেখলাম, তোমার মধ্যে কেমন এক অস্থিরতা। আমার মনে হলো, তুমি শীতে জমে যাচ্ছ, তাই আমি বুফেত (ক্যানটিন) থেকে তোমার জন্য গরম চা নিয়ে এলাম। তুমি চা খেলে, কিন্তু হাতেই রেখে দিলে চায়ের গ্লাস (কাপে নয়, রুশ দেশে সাধারণত রং চা খাওয়া হয় বড় বড় কাচের গ্লাসে)। আমি গ্লাসটা ক্যানটিনে নিয়ে যাই, সেটা তুমি চাওনি। ছবিটি আমার মনে তুমুল আলোড়ন তুলল। আমি সেদিনই প্রথম জনপ্রিয় অভিনেতা লুই বারোর অভিনয় দেখলাম। তাঁকে আমি কখনোই ভুলব না। কারণ, তাঁর সঙ্গেই আমার জীবনের সবচেয়ে দামি মুহূর্তটির সংযোগ। সেই মুহূর্ত বিস্মিত হওয়ার, মুক্তির।




নাজিম, তুমি তোমার চেয়ার থেকে উঠে দাঁড়ালে। হঠাৎ করেই উঠে দাঁড়ালে এবং বললে, ‘আমার এখন যেতে হবে।’ আমি খুবই অবাক হলাম, এই সিনেমা দেখার জন্য নিজেই অনুরোধ করেছিলে তুমি আর এখন ছবিটা পুরো না দেখেই বেরিয়ে যাচ্ছ!




‘আপনার কি ছবিটা ভালো লাগছে না?’




‘দুঃখের সঙ্গে বলতে হচ্ছে, ছবি দেখার সময় নেই আমার। সময় নেই...আপনি কি আমাকে একটু এগিয়ে দেবেন?’




আমরা সিনেমা হল থেকে বের হয়ে এলাম। তুমি তোমার স্বভাবের সঙ্গে যায় না, এ রকম দ্রুততার সঙ্গে হাঁটছিলে, মনে হচ্ছিল তুমি দৌড়াচ্ছ। তা দেখে আমার মনে হলো, তোমার বুকে ব্যথা করছে। তুমি কারও কাছে নিজের কষ্টের কথা বলতে না, অন্যের কষ্ট সব সময় নিজের কাঁধে নিতে। প্রথম ও দ্বিতীয় তলার সিঁড়ির সন্ধিতে এসে তুমি দাঁড়ালে, তারপর নীরবে তাকিয়ে রইলে আমার দিকে। কনুইয়ের কাছে আমার হাতটা ধরে রাখলে। সেভাবেই আমরা দাঁড়িয়ে ছিলাম, নীরবে। তোমার চোখ ঘুরে বেড়াচ্ছিল আমার মুখে।




‘আমি আপনাকে ভালোবাসি। আপনি কি বুঝতে পারছেন? আমি আপনাকে ভালোবাসি।’ খুব নিচু স্বরে তুমি এ কথা বলেছিলে ও কাঁদছিলে।




কোনো পুরুষকে আমি কখনো কাঁদতে দেখিনি। তোমার কথার তোড়ে, তোমার চোখের জলে আমার পায়ের নিচ দিয়ে আলো দুলে দুলে যাচ্ছিল...আমরা সিঁড়িতে দাঁড়িয়ে ছিলাম, আমি তোমার কান্নাভেজা চেহারার দিকে পলকহীন তাকিয়ে ছিলাম। তখন দুপুরের খাবারের ছুটি, তাই আমাদের পাশ দিয়ে অনেকেই ওপরে উঠছিল, নিচে নামছিল, কিন্তু তা আমাদের চোখে পড়ছিল না। 




পলায়ন




(নাজিম হিকমতের সঙ্গে ভেরার যখন দেখা হয়, তখন তিনি বিবাহিত, তাঁর সে সময় এক মেয়েসন্তান সংসারে। নাজিমের জন্য ভেরা তাঁর সংসার ছেড়ে দিয়েছিলেন। কিন্তু তা খুব সহজ ছিল না)




শীতের সে সন্ধ্যায় একটা ছোট স্যুটকেস হাতে নিয়ে আমি দাঁড়িয়ে ছিলাম রাস্তার পাশের ফুটপাতে। অপেক্ষা করছিলাম তোমার জন্য। ভাবছিলাম, ‘আমি তো আজ আমার পুরোনো বাড়িটা পরিষ্কার করিনি, আজ তো আমি ধুলা ঝাড়িনি, ঘর মুছিনি...ফেরা দরকার বাড়িতে...।’ তবে দাঁড়িয়ে ছিলাম, এখানে যেন পাথরের মতো আটকে গিয়েছিল পা, নড়তে পারছিলাম না। অপেক্ষা করছিলাম তোমার জন্য। তুমি আসছিলে না। দশ, পনেরো, বিশ মিনিট কেটে গেল। ‘দেরি হচ্ছিল যখন আমার, তখন তুমি কী ভাবছিলে?’ ট্রেনে উঠে তুমি বললে আমাকে।




আমি মনে মনে বলছিলাম, হে ঈশ্বর, তোমার কিছু একটা হয়ে যাক, যেন তুমি না আসো।




‘তুমি ভাবছিলে আমার গাড়িতে কিছু একটা হয়েছে? অ্যাকসিডেন্ট?’




‘হয়তো...।’




‘কোনো সন্দেহ নেই, আমার হবু বউটা দারুণ!’




‘আমি আজ থেকে দশ দিন আগে এই রাস্তায়ই মারা যাচ্ছিলাম। জীবনে প্রথমবারের মতো কাউকে প্রতারিত করেছি...।’ আমি বললাম।




‘সেটা আমি বুঝি, কিন্তু তুমি একবারও ভাবলে না, একজন মানুষ তোমার জন্য বেঁচে উঠল, তাই না?’ 




বিয়ের বিষয়ে বোঝাপড়া




বিয়েই শুধু তোমার সুখের গ্যারান্টি দিতে পারে। কিন্তু আমি আর তখন তোমাকে বিশ্বাস করতাম না। আমার মনে হতো, বিয়ে করলে তুমি তুরস্কের গ্রাম্য কিছু মানুষের মতো আমার জন্য ঈর্ষাপরায়ণ হয়ে উঠবে। তুমি নিজেই গল্প করেছিলে আমাকে, তুরস্কের জেলখানায় সে রকম কয়েকজন বন্দীর সঙ্গে তোমার দেখা হয়েছে, যারা তাদের স্ত্রীকে খুন করে জেল খাটছে। আমার মনে হচ্ছিল, তুমিও আমার সঙ্গে তুরস্কের অশিক্ষিত চাষাদের মতো ব্যবহার করতে শুরু করবে, আমার মুখ ঢেকে দেবে রুমাল দিয়ে, আটকে রাখবে ঘরে। তাই আমি বলে উঠলাম, ‘না, আমরা বিপ্লবের পরবর্তী সময়ের মতো থাকব।’




তুমি আমাকে অনেক বোঝানোর চেষ্টা করেছ, কষ্ট পেয়েছ, রাগ করেছ। আমার মায়ের কাছে গেছ, মাকে বলেছ আমাকে বোঝাতে। বলেছ, আমার মেয়ে বড় হয়ে আমাকে দুষবে। এমনকি এ কথাও তুমি বলেছিলে, ‘তোমার সম্পর্কে মানুষ খারাপ কথা বলুক, এটাই তুমি চাও!’




আমি তোমার কোনো কথাই শুনিনি। সত্যিই আমি ভেবেছি, বিয়ে করলে তুমি কাপড় দিয়ে আমার মুখ ঢেকে দেবে, আর তোমার সীমাহীন ভালোবাসা আর উন্মাদপ্রায় ভয়ের কারণে আমার জীবনটা নরকে পরিণত হবে। তখন তুমি চলে গেলে ভোলপিনকে ফোন করার জন্য। তাঁকে অনুরোধ করলে বাড়িতে আসতে।




আমরা টেবিলের পাশে চেয়ারগুলোয় বসে ছিলাম। তুমি তোমার মতামত জানাচ্ছিলে ভোলপিনকে। তুমি যুক্তি দিয়ে বোঝাচ্ছিলে কেন আমাদের বিয়ে হওয়া উচিত। তুমি বলছিলে, মাঝেমধ্যে তোমাকে বিদেশে যেতে হবে, বিয়ে না হলে তুমি তো আমাকে সঙ্গে নিয়ে যেতে পারবে না। আমাকে নিয়ে যেতে না পারলে সেটা তোমাকে দুঃখ দেবে, কষ্ট দেবে। এ কারণে তুমি স্বাভাবিকভাবে তোমার কাজ করতে পারবে না। এ ছাড়া তুমি বলেছিলে, আমি তোমার বাড়িতে নিবন্ধন না করেই আছি, (তখনো তুমি ভাবতে, বিয়ে করলেই বুঝি নিবন্ধন পাওয়া যাবে); এমনকি বিয়ে না করলে আমরা একসঙ্গে লেনিনগ্রাদেও যেতে পারব না, একসঙ্গে হোটেলে ঢুকতেও দেবে না আমাদের। আর সবচেয়ে গুরুত্বপূর্ণ হলো, তুমি মরে গেলে আমার কোনো পরিচয় থাকবে না, খোলা রাস্তায় আমি অসহায় হয়ে বসে থাকব—এই ভাবনা তোমাকে পাগল করে দিচ্ছে। লেখক সমিতিতে এক আইনজীবীর মুখে তুমি শুনেছ, সোভিয়েত আইন অনুযায়ী মৃত্যুর পর আরও ৩০ বছর স্ত্রীর ভরণপোষণের অধিকার আছে স্বামীর। তুমি বলতেই থাকলে, বলতেই থাকলে, বলতেই থাকলে। তোমার প্রতিটি কথাই ছিল বুদ্ধিদীপ্ত। তোমার যুক্তির বিপরীতে কিছু বলার সুযোগ ছিল না। কিন্তু যে বিষয়ে আমার মূল প্রতিবন্ধকতা, সে কথা তুমি ভোপলিনকে ব্যাখ্যা করোনি। বলেছিলে, ‘ভোপলিন, ভাই আমার, ওকে ওর কথা বলো, বোঝাও, ও তোমার কথা শুনবে।’




‘ভেরা কেন তোমাকে বিয়ে করতে চাইছে না?’ জানতে চাইল মিখাইল দাভিদোভিচ (ভোলপিন)।




‘আমি জানি না। তুমি ওকেই জিজ্ঞেস করো।’ মিথ্যে বললে তুমি।




‘কেন তুমি বিয়ে করতে চাইছ না? বলো তো!’




‘ও কালো মানুষ, তাই।’




তুমি চিৎকার করে উঠলে, ‘দেখলে, দেখলে, দেখো আর কী বলে!’




‘কেন ও “কালো মানুষ”? খুব গম্ভীর হয়ে জানতে চাইল ভোলপিন।




‘কারণ, ও আমার প্রতি খুবই ঈর্ষান্বিত। আমার আশপাশে কাউকে সহ্য করতে পারে না।’ নিজের মতো করে বলার চেষ্টা করল নাজিম। ‘যখন আমি জেলে গেলাম, তখন আমি যুবক। আমার নায়কেরা যে রকমভাবে প্রেম করে, সে রকম প্রেম আমি জীবনে কখনো করিনি। আমি তো নাটক লিখেছি, আমার মতে, এই নাটকটি তত্ত্বগতভাবে আমার লেখা সেরা নাটক, বুঝেছ? এখন আমার জীবনে সেই ঘটনাটা ঘটেছে। আমি প্রেমে পড়েছি। তোমাদের এখানে এটাকে বলে, রাজহাঁসের গান। আমি জানি না আমারটা রাজহাঁসের গান, নাকি ষাঁড়ের গান, কিন্তু যা-ই হোক না কেন, এটা প্রেম। এটাই শেষতম ব্যাপার, যা করতে পারে আমার হৃদয়। এখন, তোমাকে বুঝতে হবে ভাই, আমি ব্যাখ্যা করছি: আমাকে আমার বয়সের সঙ্গে সংগতিপূর্ণ জীবন যাপন করতে হবে। ধরো, আমার বয়স যদি এখন চল্লিশ হতো, তাহলেও আমি ভেরাকে ভালো বাসতাম, কিন্তু সে বয়সে এখনকার মতো এত কষ্ট পেতাম না। সে ক্ষেত্রে আমার ভালোবাসা হতো প্রশান্ত। কেন তা ভাবছি? ভাবছি এ কারণে যে তাহলে আমাদের সামনে পড়ে থাকত অনেক বড় সময়। যেকোনো স্বাভাবিক সংসারের মতো আমাদের সংসারে আসত সন্তান। তো এখন বয়স শুধু চল্লিশ নয়, আমি অসুস্থ। আমার হার্ট অ্যাটাকও হয়ে গেছে। তার মানে হচ্ছে, আমার জীবন খুব বেশি প্রলম্বিত হবে না, তাই ভালোবাসার জন্য আমার হাতে খুব কম সময় রয়েছে। বুঝতে পারছ? তাই আমি প্রতিটা মুহূর্তে ওর মুখ দেখতে চাই, অন্য কারও সঙ্গে ওকে দেখলে আমার সহ্য হয় না। এমনকি ও বই পড়লে, দোকানে গেলেও আমি সহ্য করতে পারি না, যদি না আমি ওর সঙ্গে থাকি। তোমরা জানো, আমি একটু বেশি সময় জেলে কাটিয়েছি—১৭ বছর! আমার যে ঈর্ষা, তা অন্য পুরুষের প্রতি নয়। বরং ওর আশপাশে কাউকেই আমি সহ্য করতে পারি না। এমনকি রাগের মাথায় ওদের গায়ে হাতও দিয়ে ফেলতে পারি! আমার ঈর্ষা ঠিক এ জন্য নয়। সেটা আরেকটু ওপরের স্তরের ব্যাপার। কিন্তু যখন আমি দেখি কোনো বোকা মানুষ, অসুন্দর মানুষ, এমনকি ভুঁড়িওয়ালা অতিকায় কেউ ওর কাছাকাছি, তখন আমার অস্থির লাগে। কারণ, ওকে আমি হারাতে চাই না। আমি তো এটাও জানি, কোনো কোনো সময় ভালোবাসা যুক্তি মানে না। হতে পারে হঠাৎ ঘরের দরজা দিয়ে ঢুকল এক অসুন্দর খর্বাকায় মানুষ, কিন্তু তাতেই জ্বলে উঠল প্রেমের আগুন—ব্যস, সব শেষ! আমার যা হচ্ছে, তেমনই, ভালোবাসা সব সময় খুব বুদ্ধিমান, যৌক্তিক বিষয় নয়। ভালোবাসা বেশির ভাগ সময়ই বোকা বোকা হয়, বুঝলে ভাই ভোলপিন...তাই কষ্ট পাই, তাই ওর কাছ থেকে একটু সহযোগিতা চাই...বিয়ের অনুষ্ঠান হয়তো এ অবস্থা থেকে মুক্তি দেবে না, আবার দিতেও পারে, একবার তো ট্রাই করে দেখা যায়!’




যখন ভোলপিন উঠে দাঁড়াল, ওভারকোট নিল দরজার কাছ থেকে, তখন সে আমাকে আলিঙ্গন করে বলল, ‘নাজিম ঠিক বলেছে। ওকে বিয়ে করো। প্রেমিক মানুষের অনুভূতিই তো দেখতে পেলাম ওর মধ্যে। এটা খুব ভালো। আর তুমি, নাজিম, এত উত্তেজিত না হয়ে একটু শান্ত হও। তুমি শান্ত না হলে ভেরার পক্ষে এটা বহন করা শক্ত হবে। তোমার তুর্কি তৃষ্ণার সঙ্গে মিলে চলা খুব সহজ কাজ নয়। তাই একটু সহজ করে সবকিছু করার চেষ্টা করো। সেটাই ঠিক হবে। ভালো হবে। আমি নিশ্চিত!’মনে আছে, কীভাবে আমরা বিয়ে রেজিস্ট্রি করতে গিয়েছিলাম। গিয়েছিলাম ট্যাক্সিতে করে, সঙ্গে ছিল আমার বন্ধু তোসিয়া। আমি আর তোসিয়া ট্যাক্সি থেকে নামলাম। নাজিম ভাড়া মেটানোর জন্য সেখানে থাকল। ভাড়া মিটিয়ে যখন ফিরল, তখন ওর মুখে উজ্জ্বল হাসি। বলল, ‘ট্যাক্সিচালকের সঙ্গে আমার যা মজার কথা হয়েছে! ও আমাকে জিজ্ঞেস করল, “মাফ করবেন, আপনি কি নাজিম হিকমত?” আমি বললাম, “হ্যাঁ, আমি নাজিম হিকমত।’ “ক্ষমা করবেন, আপনিই কি বিয়ে করতে এসেছেন?” আমি বললাম, “হ্যাঁ ভাই। আমিই বিয়ে করতে এসেছি।” এবার মুখ কালো করে ট্যাক্সিচালক বলল, “কমরেড হিকমত, কমরেড হিকমত, আপনি এতগুলো বছর জেলখানায় ছিলেন, তারপরও বন্দিজীবনের প্রতি আগ্রহ আপনার?” আমি ওকে বললাম, “বন্দিজীবনটাই আমার অভ্যাস হয়ে গেছে, ভাই। কিছুই করার নেই।”মজার ব্যাপার, বিয়েই তোমার মনে শান্তি এনে দিল, আমরা একসঙ্গে পথচলার অধিকার পেলাম, সব সময় একে অন্যের কাছাকাছি থাকার সুযোগ পেলাম, আর তুমি তাতে খুব খুশি হলে। মৃত্যুসেদিন সকালে অন্য দিনের তুলনায় একটু আগেই ঘুম ভেঙে গিয়েছিল আমার। ঘুম ভেঙে গিয়েছিল পর্দাহীন জানালা দিয়ে সূর্যের আলো এসে সরাসরি আমার চোখে পড়ছিল বলে। ঘর ছিল নিস্তব্ধ। আমি উঠিনি, তোমার ঘুম ভাঙাতে চাইনি। মিনিট পনেরো পর আমাদের চিঠির বাক্সে ডাকপিয়নের চিঠি ফেলার শব্দ পেলাম, তার মানে ৭টা ২০ বেজে গেছে। আমি শব্দ না করে লেটারবক্স খুললাম, যেন সকালবেলায় বিকট শব্দে কারও ঘুমের ব্যাঘাত না হয়। কিন্তু প্রতিদিনই ডাকপিয়ন আসার পর তোমার ঘুম ভেঙে যেত, এমনকি ঘুমের মধ্যেও তুমি চাইতে এই মুহূর্তটিতে যেন তোমার ঘুম ভেঙে যায়। এর মিনিট পাঁচেক পর তুমি হঠাৎ সটান উঠে পড়লে এবং দ্রুত দৌড়ে গেলে দরজার দিকে। আমি তোমাকে ডাকতে চাইলাম, কিন্তু ভাবলাম, আরেকটু ঘুমিয়ে নিই। তুমি আর ফিরে এলে না। এক মিনিট পার হলো, দুই মিনিট পার হলো, কিন্তু দরজায় তোমাকে দেখা গেল না। আরও খানিকক্ষণ আমি শুয়ে থাকলাম, কিন্তু কী যেন কী হয়ে গেল আমার, আমি উঠে তোমাকে খুঁজতে লাগলাম। কোথায় লুকালে তুমি? ভাবলাম, হয়তো পানির তেষ্টা পেয়েছে, কিংবা সিগারেট খাচ্ছ। আমি খুব তাড়াতাড়ি রান্নাঘরে এসে তোমাকে খুঁজলাম। না, সেখানে তুমি নেই। আমি স্নানের ঘরে খুঁজলাম, টয়লেটে খুঁজলাম। হঠাৎ আমার ভয় করতে লাগল, এমন ভয় করতে লাগল, মনে হতে থাকল, পেছন থেকে গরম বাতাস এসে আমাকে জড়িয়ে ধরছে...।




আমি দৌড়ে গেলাম হলঘরে, সেখানে দেখলাম তোমাকে। তুমি বসে ছিলে, দরজায় পিঠ ঠেকিয়ে, হাত দুটো ঠেকে ছিল মেঝেয়, এক পা তুর্কি কায়দায় ভাঁজ করা, অন্য পা প্রসারিত সামনের দিকে। তোমার স্বভাবের সঙ্গে বেমানান শান্ত চেহারাটা দেখেই আমার মনে হলো, তুমি মরে গেছ।




মুহূর্তের মধ্যে আমাকে ছেড়ে দিল পৃথিবী। পৃথিবী বোবা-কালা হয়ে গেল। আমি তোমার সঙ্গে কথা বলার চেষ্টা করলাম, তুমি উত্তর দিলে না। আমি বুঝলাম, সব শেষ।




সেদিন সকালেই আমি আমার একটা ছবি উল্টে দেখলাম, সেখানে কবিতা লিখেছ তুমি। গোটা গোটা অক্ষরে লেখা তোমার কবিতা। এখন ভাবি, নাজিম, তুমি কবে আমার জন্য এই কবিতা লিখেছিলে? যেখানেই থাকো, সেখান থেকে কোনো এক সংকেত দাও যেন আমি বুঝতে পারি, কবে লিখেছ এ কবিতা।




‘দ্রুত এসো আমার কাছে’—বলেছিলে




‘আনন্দ দাও আমাকে’—বলেছিলে




‘আমাকে ভালোবাসো’—বলেছিলে




‘নিজেকে শেষ করে দাও’—বলেছিলে




দ্রুত এসেছি




আনন্দ দিয়েছি




ভালোবেসেছি




মরে গেছি।




ভূমিকা ও রুশ থেকে অনুবাদ, জাহীদ রেজা নূর


</p><li><a href='https://www.prothomalo.com/art-and-literature/article/1541196/%E0%A6%87%E0%A6%B6%E0%A6%95%E0%A7%81%E0%A6%B2' target='_blank' >ইশকুল</a><br><p>[
বেশ, আমরা এই বাচ্চাদের সব্বাইকে নিয়ে গাছ লাগাতে গেলাম। দেখুন, আমরা ধরে নিয়েছি...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/07/27/26ecc281fa2ecc41a9d2c49b0d70f115-5b5ae4c9a817d.gif?jadewits_media_id=1355616"><p>

বেশ, আমরা এই বাচ্চাদের সব্বাইকে নিয়ে গাছ লাগাতে গেলাম। দেখুন, আমরা ধরে নিয়েছি এটা তাদের শিক্ষার অংশ, ওদের দেখাতে চাইছি যে জানেনই তো, কী পদ্ধতিতে শেকড়-বাকড় কাজ করে...এবং একটা দায়িত্ববোধেরও ব্যাপার আছে, যত্ন-আত্মি শেখা, ব্যক্তিগতভাবে দায়িত্বশীল হওয়া। বুঝতেই পারছেন, আমি কী বলতে চাইছি এবং সব গাছ মরে গেল। ওগুলো ছিল কমলালেবুর গাছ। গাছগুলো স্রেফ মরে গেল, জানি না কেন। সম্ভবত মাটিতে কিছু একটা সমস্যা ছিল কিংবা হয়তো নার্সারি থেকে যে চারাগুলো আনা হয়েছিল তা ভালো ছিল না। এ নিয়ে আমরা অভিযোগ করেছিলাম। তখন ওখানে আমাদের তিরিশটি বাচ্চা, প্রত্যেক ছেলেমেয়ে লাগিয়েছিল একটা করে চারাগাছ এবং তিরিশটি গাছকে আমরা মৃত পেলাম। সবগুলো বাচ্চা তাকিয়ে আছে ছোট ছোট বাদামি কাঠির দিকে। ব্যাপারটা খুবই হতাশাজনক।




একে হয়তো ততটা খারাপ বলা যেত না, যদি না গাছগুলোর ক্ষেত্রে যা ঘটল তার মাত্র সপ্তাহ দুয়েক আগে সমস্ত সাপ মারা পড়ত। তবে আমার ধারণা, সাপগুলো, হ্যাঁ, সাপগুলো লোপাট হওয়ার কারণ ছিল, আপনার মনে পড়বে, হরতালের কারণে বয়লার বন্ধ ছিল চার দিন এবং এটা ব্যাখ্যাযোগ্য। হরতাল ছিল বলেই বাচ্চাদের কাছে ঘটনাটাকে আপনি ব্যাখ্যা করতে পারবেন। আমি বলতে চাইছি, কোনো মা-বাবাই যেহেতু বাচ্চাদেরকে পিকেটারদের বেঁধে দেওয়া সীমানা ডিঙাতে দেন না, বাচ্চারা বুঝতে পারে তখন হরতাল চলছে, আর এ-ও বুঝতে পারে যে হরতাল কী জিনিস। কাজেই যখন পুনরায় সবকিছু ঠিকঠাক চলতে শুরু করল, আমরা সাপগুলোর দেখা পেলাম, যেগুলো খুব বেশি সঙ্কটে পড়েনি।




তৃণ-গুল্মের বাগানের বিষয়টা হয়তো বেশি পানি ঢালার মামলা, কিন্তু যা হোক, তখন নিদেনপক্ষে ওরা জেনে তো গেছে যে অতিরিক্ত পানি ঢালা যাবে না। ঔষধি বাগানের ব্যাপারে বাচ্চারা ছিল খুবই কর্তব্যনিষ্ঠ এবং তাদের কেউ কেউ হয়তো...আপনি জানেন, আমরা দেখছি না এই সুযোগে বেশি পানি ঢেলে ফেলেছিল। কিংবা হয়তো...আচ্ছা, আমি অন্তর্ঘাত বিষয়ে ভাবতে চাই না, যদিও এর শিকার আমরা হয়ে থাকি। আসলে আমি বলতে চাইছি, কারণটি ছিল আমাদের ধারণার বাইরে। আমরা এভাবে ভাবছি সম্ভবত এ কারণে যে এর আগে মারা গেল মুষিক, মারা পড়ল সাদা ইঁদুর এবং গিরগিটি...বেশ। ওরা তখন জেনে গেছে, এদের প্লাস্টিক ব্যাগে নিয়ে ঘুরে বেড়ানো যাবে না।




আমরা ‘আশা করেছিলাম’ গ্রীষ্মমণ্ডলীয় মাছগুলো মারা যাবে, এতে বিস্ময়ের কিছু ছিল না। সংখ্যায় তারা এত, আপনি দেখেন, ওগুলো কুঁকড়ে যায় আর পেট-ওপরে হয়ে ভাসতে থাকে। কাজেই এ পর্যায়ে শিক্ষণ পরিকল্পনায় গ্রীষ্মমণ্ডলীয় মাছ যুক্ত হলো, আমাদের কিছুই করতে হলো না, প্রতিবছরই এটা ঘটে, এ প্রসঙ্গ আমরা না হয় চটজলদি ছেড়ে যাই।




কুকুরছানার ব্যাপারটি আমাদের এমনকি কল্পনাতেও ছিল না।




ভাবিনি যে একটাকে আমরা পেয়েও যাব। একদিন মারডকবাসী মেয়েটি ছানাটাকে দেখতে পায় গ্রিসটেডের এক ট্রাকের তলায় এবং তার আশঙ্কা হয় যে ট্রাকচালক মাল খালাসের পর ওটাকে চাপা দিয়ে যাবে, তাই সে ছানাটাকে ঝোলার ভেতর ঢুকিয়ে ফেলে এবং ইশকুলে নিয়ে আসে। এভাবেই আমরা একটা কুকুরছানা পেয়ে যাই। ওটাকে যখন আমি দেখলাম, ভাবলাম হা ঈশ্বর, আমি বাজি ধরতে পারি যে সপ্তাহ দুয়েকের মতো ওটা বাঁচবে এবং তারপর...। আর ঘটল সেটাই। একটা কুকুরছানাকে ক্লাসে রাখতে পারার কথা ছিল না, এ ব্যাপারে কিছু বিধিনিষেধ আছে, কিন্তু আপনি ওদেরকে বলতে পারেন না যে তারা কোনো কুকুর রাখতে পারবে না, যখন ইতিমধ্যে একটা কুকুর সেখানে আছে, একেবারেই তাদের সামনে, মেঝের ওপর দৌড়াদৌড়ি করছে আর কুঁই কুঁই করছে। তারা ওটার নাম দেয় এডগার—অর্থাৎ নামটা তারা দিয়েছে আমার নামে। ওটার পেছনে তারা দৌড়াদৌড়ি করে বিস্তর মজা করছে আর চেঁচাচ্ছে, ‘এখানে এডগার! বাহ বাহ এডগার!’ তারপর তারা হেসে নরক গুলজার করছে। নামের দ্ব্যর্থকতাকে তারা খুব উপভোগ করছিল। আমিও উপভোগ করছিলাম। বাচ্চামিতে আমি কিছু মনে করি না। ভাঁড়ার ঘরে কুকুরছানার জন্য ওরা একটা ঘর বানালো এবং এতটুকুই। আমি জানি না কিসের কারণে ছানাটা মরল। হতে পারে, ডিসটেম্পার। তাকে সম্ভবত কোনো ইনজেকশনও দেওয়া হয়নি। বাচ্চারা ইশকুলে আসার আগেই আমি ওটাকে বের করে আনলাম ওখান থেকে। প্রত্যেক ভোরবেলা ভাঁড়ার ঘরটা আমি পরখ করতাম, নিয়মিতভাবে, কারণ আমি জানতাম কী ঘটতে যাচ্ছে। আমি ওটাকে তত্ত্বাবধায়কের কাছে দিলাম।




এবং তারপর ছিল এক কোরীয় অনাথ শিশু, ক্লাসের বাচ্চারা যাকে দত্তক নেয় হেল্প দ্য চিলড্রেনের মাধ্যমে, সবাই এক মাস করে তাকে বাসায় নিয়ে রাখবে—এ রকম ছিল পরিকল্পনা। এটা খুব দুর্ভাগ্যজনক, শিশুটির নাম ছিল কিম এবং হয়তো তাকে দত্তক নিতে আমরা দেরি করে ফেলেছিলাম কিংবা অন্য কিছু। আমরা যে চিঠি পেয়েছিলাম তাতে মৃত্যুর কারণ লেখা ছিল না, তারা অন্য কোনো শিশুকে দত্তক নেওয়ার পরামর্শ দিয়েছিল এবং কৌতূহলোদ্দীপক কিছু কেস-হিস্ট্রি তারা আমাদেরকে পাঠিয়েছিল, কিন্তু ওসবে আমাদের মন ছিল না। ক্লাসের বাচ্চারা একে মারাত্মক একটা ব্যাপার হিসেবে নিল। তারা ভাবতে শুরু করল, হয়তো ইশকুলের খারাপ কিছু একটা হয়েছে (কেউ সরাসরি আমাকে বলেছে মনে হয় না)। কিন্তু আমার ধারণা ইশকুলের কিছু হয়েছে এটা ঠিক না, বিশেষত, আমি ভালো কিছু ঘটতে দেখেছি, আবার খারাপ কিছুও দেখেছি। এখন শুধু একটা দুর্ভাগ্য চলছে। যেমন বেশিসংখ্যক বাবা-মা গত হলেন। আমার মনে হয়, দুটো হার্ট অ্যাটাক এবং দুটো আত্মহত্যা, সলিলসমাধি একটা এবং গাড়ি দুর্ঘটনায় একসঙ্গে চারজন। একটি স্ট্রোক। পিতামহ-পিতামহীদের মৃত্যুর হারটাও অস্বাভাবিকভাবে বেশি, কিংবা হয়তো এ বছরটাতেই শুধু বেশি, এমনটাই মনে হয় এবং অবশেষে এই ট্র্যাজেডি।




ট্র্যাজেডিটা ঘটল ম্যাথিউ ওইন আর টনি মাভরোগর্দের খেলার সময়। তারা খেলছিল লোকেরা যেখানে নতুন ফেডারেল অফিস ভবনের জন্য খোঁড়াখুঁড়ি করছিল। সমস্ত বড় বড় কড়িকাঠ জড়ো করে রাখা ছিল খুঁড়ে রাখা সেই গর্তের পাশে, আপনি জানেন। ও থেকেই মামলা-মোকদ্দমার ব্যাপার এল, মা-বাবারা দাবি করলেন, কড়িকাঠগুলো রাখা ছিল খুব অপরিকল্পিতভাবে। কোনটা সত্য আর কোনটা মিথ্যা আমি জানি না। এ ছিল এক অদ্ভুত বছর।




আমি ভুলে গেছি বিলি ব্রান্ডের বাবার কথা বলতে, তিনি তাঁর ঘরে মুখোশ পরা এক অনুপ্রবেশকারীর সঙ্গে কুস্তি লড়তে গিয়ে মারাত্মকভাবে ছুরিকাহত হয়েছিলেন।




একদিন ক্লাসে আলোচনা চলছে। ওরা আমাকে জিগ্যেস করল, কোথায় গেছে তারা? গাছগুলো, গিরগিটি, গ্রীষ্মমণ্ডলীয় মাছ, এডগার, আব্বু আর আম্মুরা, ম্যাথিউ আর টনি, কোথায় গেছে তারা? আমি বললাম, আমি জানি না, আমি জানি না। ওরা বলল, কে জানে? আমি বললাম, কেউ জানে না। ওরা বলল, মৃত্যু কি এমন কিছু যা জীবনকে অর্থপূর্ণ করে? আমি বললাম, না, জীবনই অর্থপূর্ণ করে জীবনকে। তারপর ওরা বলল, কিন্তু মৃত্যু, যাকে মৌলিক একটা তথ্য হিসেবে গণ্য করা হয়, তা কি এমন কিছু নয় প্রতিদিনের স্বীকৃত সংসার যার মাধ্যমে হয়তো ছাড়িয়ে যায় সেইদিকে.... ।




আমি বললাম, হ্যাঁ, হয়তো।




ওরা বলল, আমাদের এটা ভালো লাগে না।




আমি বললাম, সেটা যৌক্তিক।




ওরা বলল, এটা ভয়ানক লজ্জার।




আমি বললাম, তা ঠিক।




ওরা বলল, আমরা চাইছি হেলেনের (আমাদের শিক্ষা সহকারী) সঙ্গে তুমি যৌন সংসর্গ করো, যাতে আমরা বুঝতে পারি কীভাবে এটা করা হয়। আমরা জানি হেলেনকে তুমি পছন্দ করো।




আমি হেলেনকে পছন্দ করি কিন্তু এটা আমি করব না, আমি বললাম।




এ সম্পর্কে আমরা অনেক কিছুই শুনেছি কিন্তু কখনো এটা করতে দেখিনি, ওরা বলল।




আমি বললাম, আমাকে বরখাস্ত করা হবে এবং ব্যবহারিক প্রতিপাদনের বিষয় হিসেবে এটা কখনোই, প্রায় কখনোই দেখানো হয়নি। হেলেন জানালার বাইরে তাকাল।




ওরা বলল, প্লিজ, প্লিজ, হেলেনের সঙ্গে ওটা করো, মূল্যের স্বীকৃতি দরকার আমাদের, আমরা আতঙ্কিত।




আমি বললাম, তাদের আতঙ্কিত হওয়া উচিত না (যদিও আমি মাঝে মাঝে আতঙ্কিত হই) এবং মূল্য সবখানে আছে। হেলেন এল এবং আমাকে আলিঙ্গন করল। আমি তার ভ্রুর ওপর কয়েকবার চুমু খেলাম। আমরা জড়িয়ে ধরলাম পরস্পরকে। বাচ্চারা খুব উতলা হয়ে উঠল। তারপর দরজায় ঠক ঠক শোনা গেল। আমি দরজা খুললাম এবং নতুন একটা মুষিক ঢুকল ভেতরে। বাচ্চারা উন্মত্ত হয়ে উল্লাস করতে থাকল। 




ডোনাল্ড বার্থেল্‌মআমেরিকান কথাসাহিত্যিক ডোনাল্ড বার্থেল্‌মের জন্ম ১৯৩১ সালে, মারা যান ১৯৮৯ সালে। তিনি হিউস্টন বিশ্ববিদ্যালয়ে সাংবাদিকতা বিষয়ে পড়াশোনা করেন। হিউস্টন পোস্ট-এ প্রতিবেদক হিসেবে কাজ করতেন। ব্যবস্থাপনা সম্পাদক ছিলেন লোকেশন ম্যাগাজিনের। হিউস্টন বিশ্ববিদ্যালয়ে ক্রিয়েটিভ রাইটিং প্রোগ্রামের অন্যতম প্রতিষ্ঠাতা তিনি। তাঁর গল্পের বইগুলোর মধ্যে রয়েছে ফিরে আসুন, ড. ক্যালিগরি (১৯৬৪), শহুরে জীবন (১৯৭০), বিষাদ (১৯৭২), ষাটটি গল্প (১৯৮১), স্যামের মদের দোকান (১৯৮৭) ইত্যাদি। উপন্যাস: বরফসাদা (১৯৬৭), মৃত পিতা (১৯৭৫), স্বর্গ (১৯৮৬), রাজা (১৯৯০) ইত্যাদি।




অনুবাদ: রায়হান রাইন




 


</p><li><a href='https://www.prothomalo.com/art-and-literature/article/1537141/%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6%E0%A7%87-%E0%A6%87%E0%A6%82%E0%A6%B0%E0%A7%87%E0%A6%9C%E0%A6%BF-%E2%80%98%E0%A6%86%E0%A7%9F%E0%A7%87%E0%A6%B6%E0%A6%BE%E0%A6%AE%E0%A6%99%E0%A7%8D%E0%A6%97%E0%A6%B2%E2%80%99' target='_blank' >বাংলাদেশে ইংরেজি ‘আয়েশামঙ্গল’</a><br><p>[
রংপুরের আয়েশার গল্প পৌঁছে গেছে বিশ্ববাসীর বইয়ের তাকে। বাংলাদেশের ঔপন্যাসিক...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/07/21/6ce9c448a31712da8e892f2a845c6e6f-5b52cee62fb12.gif?jadewits_media_id=1348241"><p>

রংপুরের আয়েশার গল্প পৌঁছে গেছে বিশ্ববাসীর বইয়ের তাকে। বাংলাদেশের ঔপন্যাসিক আনিসুল হকের আয়েশামঙ্গল ইংরেজি ভাষায় প্রকাশিত হয়েছে যুক্তরাষ্ট্রের হারপার কলিনস থেকে। অনূদিত বইটির আনুষ্ঠানিক মোড়ক উন্মোচন হলো ঢাকায়।গতকাল বিকেলে বিশ্বসাহিত্য কেন্দ্রের বাতিঘরে ছিল দ্য ব্যালাড অব আয়েশার মোড়ক উন্মোচন অনুষ্ঠান। এতে প্রধান অতিথি ছিলেন সংস্কৃতিমন্ত্রী আসাদুজ্জামান নূর। তিনি বলেন, ‘আমাদের লেখকদের সৃষ্টিকর্ম মানের দিক থেকে কোনো অংশেই এখনকার আন্তর্জাতিক লেখকদের থেকে কম নয়। তাঁদের লেখা বেশি করে অনুবাদ হওয়া প্রয়োজন। আনিস আজ সেই দরজাটা খুলে দিল।’কথাসাহিত্যিক সৈয়দ মনজুরুল ইসলাম বলেন, ‘গ্রহণ করার জন্য পশ্চিম আমাদের দিকে হাত বাড়িয়ে দিয়েছে। সেই হাতে কিছু তুলে দিতে পারলে বিশ্ব হয়তো আমাদের মাথায় তুলে রাখতেও পারে।’১৯৭৭ সালে বাংলাদেশ বিমানবাহিনীতে ঘটে যাওয়া রহস্যময় ঘটনায় ক্ষতিগ্রস্ত এক পরিবারকে নিয়ে বইটির কাহিনি। নিজের উপন্যাসের সেই প্রেক্ষাপট তুলে ধরেন আনিসুল হক। ঘটনার ২০ বছর পর তিনি লেখেন আয়েশামঙ্গল। তারও ২০ বছর পর সেটি প্রকাশিত হলো ইংরেজিতে। অনুবাদ করেছেন লেখক-সাংবাদিক ইনাম আহমেদ।আনিসুল হক বলেন, ‘অনুবাদটি মূল উপন্যাসের থেকেও পরিশুদ্ধ হয়েছে। কাহিনি নিয়ে মোস্তফা সরয়ার ফারুকীর পরিচালনায় আয়েশা নামের একটি টেলিছবি ঈদে দেখা যাবে চ্যানেল আইতে।’অনুষ্ঠানে আরও বক্তব্য দেন কবি কামাল চৌধুরী, বাংলা একাডেমির মহাপরিচালক শামসুজ্জামান খান প্রমুখ। গান শোনান শিল্পী সায়ান। উপস্থাপনা করেন শিল্পী এলিটা করিম।


</p><li><a href='https://www.prothomalo.com/art-and-literature/article/1526446/%E0%A6%86%E0%A6%B2%E0%A7%8B%E0%A6%9B%E0%A6%BE%E0%A7%9F%E0%A6%BE%E0%A6%B0-%E0%A6%AB%E0%A7%81%E0%A6%9F%E0%A6%AC%E0%A6%B2' target='_blank' >আলোছায়ার ফুটবল</a><br><p>[
ফুটবলের শুরু কবে? জন্মলগ্নে পৃথিবীর বিভিন্ন দেশে কীভাবে হতো এই খেলাটি?...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/07/06/90dc01dc32b6459c0e7582a568f55b68-5b3f12b1ce6e8.jpg?jadewits_media_id=1330931"><p>

ফুটবলের শুরু কবে? জন্মলগ্নে পৃথিবীর বিভিন্ন দেশে কীভাবে হতো এই খেলাটি? প্রাগৈতিহাসিক কাল থেকে আধুনিক যুগে কী কী বিবর্তনের মধ্য দিয়ে গিয়েছে ফুটবল? উরুগুয়ের ঔপন্যাসিক ও সাংবাদিক এদুয়ারদো গ্যালিয়ানোর লেখা সকার ইন সান অ্যান্ড শ্যাডো বইয়ে আছে ফুটবলের আদ্যোপান্ত ইতিহাস। ফুটবল নিয়ে এ পর্যন্ত লেখা বইগুলোর ভেতরে বিশেষভাবে সমাদৃত হয়েছে এটি। এই বই থেকে নির্বাচিত অংশের অনুবাদ।




ফুটবলের ইতিহাস সত্যিকার অর্থে সৌন্দর্য থেকে কর্তব্যের দিকে এক দুঃখজনক যাত্রা। খেলাটা যেদিন বাণিজ্যের পর্যায়ে গিয়ে দাঁড়ায়, খেলার মুহূর্তগুলো থেকে উথলে ওঠা আনন্দ সেদিন শিকড়সহ উপড়ে নেওয়া হয়। বিড়াল যেভাবে উলের বল নিয়ে খেলে, মানুষ যদি তেমনি করে নিজেকে ভুলে বেলুনে লাথি মেরে খেলতে খেলতে শিশুও হয়ে যায়, তবু সেই অনির্বচনীয় আনন্দ থেকে কেউ কোনো পয়সা আয় করতে পারে না। মানুষ যদি নিজের অজান্তে খেলে, সেখানে না থাকে সময়ের কোনো হিসাব, না থাকে রেফারির প্রয়োজন। অথচ সেসব বাদ দিয়ে একদিন খেলা হয়ে ওঠে প্রদর্শনী, যেখানে নাটকের মূল চরিত্রে কয়েকজন আর বাকিরা প্রদর্শনীর অংশ, ফুটবল যখন কেবল দেখার। আর তারপরে সেই প্রদর্শনীই হয় পৃথিবীর সবচেয়ে বেশি আয়ের ব্যবসাগুলোর অন্যতম। ফুটবল ম্যাচ তাই খেলার জন্য নয়, খেলার আনন্দ মুছে ফেলার জন্যই যেন এর আয়োজন। বিজ্ঞানের অগ্রগতি আর বাণিজ্যিক খেলার আয়োজন ফুটবলকে যেন আলোর গতিতে খেলার ক্ষমতা এনে দিয়েছে; অপরিমেয় শক্তি জুগিয়েছে আয়োজকদের। কিন্তু হয়ে পড়েছে এমন এক খেলা যা সাবলীল আনন্দকে উপেক্ষা করে, অবাস্তব কল্পনাকে করে খুন আর দুঃসাহসিকতাকে অনিয়ম বলে মনে করে। প্রথমে খেলোয়াড়ের কথাই ধরা যাক, সে পাখায় ভর করে ওড়ার মতো দৌড়ায়। তার একদিকে যেন স্বর্গের ঝকমকে শোভা, আরেক দিকে ধ্বংসের গভীর হতাশা। আশপাশের সবার ঈর্ষার কারণ সে। সে যেন লটারি পেয়েছে। তার শরীর থেকে যদি বালতির পর বালতি ঘাম ঝরে, তবু তার পরাজিত হওয়ার বা ক্লান্ত হওয়ার অধিকার নেই। তাকে দেখা যাবে টেলিভিশনে, তার ছবি উঠবে খবরের কাগজে, রেডিওতে তার নাম শোনা যাবে, তরুণীরা তার নামে অজ্ঞান হবে, শিশুরা তার মতো হওয়ার স্বপ্ন দেখবে। কিন্তু হয়তো নিম্নবিত্তের ময়লা অলিগলিতে সামান্য আনন্দ পাওয়ার জন্য সে খেলতে শুরু করেছিল, আর এখন স্টেডিয়ামে খেলে কর্তব্যের খাতিরে, যেখানে কেবল বিজয় এবং বিজয় ছাড়া তার অন্য কিছু ভাবার উপায় নেই। ব্যবসায়ীরা তাকে কেনে-বেচে, তাকে ধার দেয়, আর সে তাকে নিয়ে নানান পরিকল্পনা সাজাতে দেয় কেবল আরও জনপ্রিয়তা, আরও টাকার জন্য। সে যত সফল হয় ততই টাকা বানাতে পারে, তত বেশি বন্দীও হয়ে পড়ে। তাকে তখন সেনাবাহিনীর মতো বাধাধরা নিয়মের জালে আটকে পড়তে হয়। প্রতিদিনের প্রশিক্ষণে তার শরীর জর্জরিত হয়, ব্যথার ওষুধ আর কর্টিসানের প্রভাব আঘাতের ব্যথা লুকিয়ে তার শরীরটাকে বোকা বানায়। বড় কোনো ম্যাচের আগে তাকে বিশেষ কেন্দ্রে রাখা হয়, যেখানে সে বিশেষ ধরনের শরীরচর্চায় বাধ্য, খেতে বাধ্য স্বাদবিহীন খাবার আর যেখানে তার একমাত্র পানীয় হয় পানি, যেখানে তাকে ঘুমাতেও হয় একা। অন্য যেকোনো পেশায় মানুষ বয়সের সঙ্গে সঙ্গে বুড়ো হয়, অথচ একজন ফুটবল খেলোয়াড় তিরিশ বছর বয়সেও বুড়ো হয়ে যেতে পারে। এরপরে, গোলকিপার। অনেকে তাকে বলে ডোরম্যান, কিপার, বাউন্সার বা নেট-মাইন্ডার। কিন্তু তাকে আসলে বলা যেতে পারে শহীদ, অনুতাপের আধার কিংবা ঘুষির উপযুক্ত এক ব্যাগ। সে একাকী দূরে দাঁড়িয়ে খেলা দেখার বাধ্য দর্শক। গোলপোস্ট ছেড়ে সে নড়তে পারে না। দুটো পোস্ট আর ক্রসবার তার বরাবরের সঙ্গী। সে যেন ফায়ারিং স্কোয়াডে দাঁড়িয়ে প্রতিমুহূর্তে একটা গুলির অপেক্ষা করে। গোল তো সে করেই না বরং গোল ঠেকানোই তার কাজ। সে তার পিঠের পেছনে এক নম্বর লাগায়, সে কি সবচেয়ে প্রথমে মূল্য বুঝে পাওয়ার জন্য? না, সবচেয়ে প্রথমে নিজেকে উৎসর্গের জন্য। কারণ, গোল নিয়ে যা কিছু ভুল সব কিপারেরই দোষ। আর যখন তার দোষ নয় তখনো সে-ই দোষী। এমনকি কোনো খেলোয়াড় যদি ফাউল করে তাহলেও শাস্তিটা বেচারা গোলকিপারেরই প্রাপ্য। বাকি সবাই মিলে তাকে তখন শূন্য গোলপোস্টের সামনে একাকী নিজের ফাঁসির আদেশ প্রদানকারীর মুখোমুখি হতে বাধ্য করে। এত কিছুর পরেও দর্শক গোলকিপারকে কখনো ক্ষমা করে না। আদর্শ খেলোয়াড়। কোনো এক শুভ দিনে বাতাসের দেবী একজন মানুষের পায়ে চুমু বসিয়ে দেয়, নিদারুণ অবহেলা আর অবজ্ঞায় অভ্যস্ত কোনো পা আদরের প্রভাবে ফুটবলের অনুকরণীয় আদর্শে পরিণত হয়। ঠিক সেই মুহূর্ত থেকে সে জানে কীভাবে হাঁটতে হয়, কীভাবে খেলতে হয়। ছোটকালে সে হয়তো বালুতে বল ছুড়ে ঝড় তুলেছিল, উপেক্ষিত এলাকার পতিত জমিতে রাতের অন্ধকার নামা অবধি উন্মাদের মতো খেলেছে, যখন কিনা অন্য কেউ বলটা আর দেখতে পেত না। তারুণ্যের শুরুর দিকটায় সে যখন কোথাও উড়ে যেত, স্টেডিয়ামগুলোও তার সঙ্গে উড়ত। তার চমৎকার শারীরিক ভঙ্গি মানুষকে পাগল করত, পাগল করত রবিবারের পর রবিবারে বিজয়ের পর বিজয়ে উদ্‌যাপনের পর উদ্‌যাপনে। কিন্তু একজন আদর্শ খেলোয়াড় কেবল একটি মুহূর্তের জন্য আদর্শ হয়ে ওঠে, চিরকালের হিসাবে সেই মুহূর্তের কোনো মূল্য নেই। আবার যখন সোনার পা দুটো খোঁড়া হাঁসের পায়ে পরিণত হয়, তারকা তখন তার ঝলমলে ভ্রমণ শেষে অন্ধকূপের দিকে যাত্রা করে। তার শরীরে তখন জোকারের পোশাকের চেয়েও বেশি জোড়াতালি থাকে। শারীরিক ভঙ্গি হয়ে ওঠে পঙ্গুর মতো, তার ভেতরের শিল্প যেন তারই বোঝা হয়ে ওঠে। তারকা কখনো মাটিতে পড়ে টুকরো টুকরো হয়ে যায় আর তার ভক্তরা টুকরোগুলো টপাটপ গিলে ফেলে। এবারে ভক্ত। ভক্তের হাতে ব্যানার ওড়ে, বাতাস ভারী হয় তাদের চেঁচামেচিতে, তাদের ফোটানো বাজি-পটকা-আতশবাজিতে আকাশ ভরে ওঠে, মনে হয় যেন ভালোবাসার বৃষ্টি। ভক্তকুল বাড়িতে টেলিভিশনের সামনে বসেও আরাম করে খেলাটা উপভোগ করতে পারে, কিন্তু তারা পছন্দ করে সেখানে পৌঁছাতে, যেখানে প্রিয় দেবদূতের সঙ্গে সেদিনের অসুরের যুদ্ধ হবে। ভক্ত প্রায় বলতেই পারে না যে, ‘আমার টিম আজকে খেলবে’, বলে ‘আজ আমরা খেলব’; ‘গোল’ বলতে পারে না, বলে ‘গোওওওওওওওওল’। খেলার মাঠে ভক্ত বারো নম্বর খেলোয়াড় হিসেবে আবির্ভূত হয়। দলও জানে যে ভক্তের উপস্থিতিবিহীন খেলা যেন তাল-লয়-সংগীত ছাড়া নাচের অনুষ্ঠান। খেলা শেষে ভক্তের মুখে শোনা যায়, ‘কী একটা গোল আজ আমরা করলাম!’ কিংবা ‘কেমন মারটা মারলাম ওদের!’ আবার হারলে ভক্ত তাড়াতাড়ি স্টেডিয়াম ছাড়ে, বলে, ‘তারা আবারও আমাদের ওপরে বাটপারি করল! ওই রেফারি ব্যাটাই ঠকিয়েছে!’ আর তারপর সূর্য ডোবার মতো ভক্তও উবে যায়, স্টেডিয়াম যেমন ফাঁকা পড়ে থাকে, ভক্তও নিজের বাড়িতে ফেরে একা। ‘আমরা’ থেকে সে আবারও ‘আমি’ হয়ে যায়। 




আহা রেফারি! ঠোঁটের মাঝখানে বাঁশি আর হাতে নানা রঙের কার্ড নিয়ে খেলোয়াড় ছাড়া সে-ই একমাত্র খেলার মাঠে প্রবেশের অধিকার পায়। তার দায়িত্ব হলো নিজেকে প্রত্যেকের কাছে ঘৃণার উপযুক্ত করে তোলা। তার চেয়ে বেশি কেউ দৌড়ায় না। তবু কোনো প্রশংসা শোনে না, শোনে কেবল শিস। এক সমুদ্র ঘামে নেয়ে সে খেলোয়াড়দের পায়ের ফাঁকে ফাঁকে এঁকেবেঁকে ছোটে। ওদিকে উন্মত্ত ভক্তরা তার মাথা কেটে নেওয়ার হুমকি দেয়। তারও নিশ্চয় খেলতে ইচ্ছে করে কিন্তু কখনোই সে সুযোগ পায় না। তার ওপরে যদি কোনোভাবে বল একবার গিয়ে তার গায়ে লাগে তবে তাকে বাপ-মা তুলে গালি দেওয়াটা স্বাভাবিক। পরাজিতরা তাদের পরাজয়ের দায় চাপায় রেফারির ওপরে আর বিজয়ীরা বিজয়ের উল্লাসে একবারও তার কথা মনে করে না। প্রায় এক শতক ধরে রেফারি শোকের রঙের পোশাক পরত; পরত কার জন্য? কার আর, নিজের জন্যই। ইদানীং দুঃখ-কষ্ট ঢাকতে সে রঙিন কাপড় পরে। চীনের লোকেরা দড়ির গোল্লা ভেতরে পুরে চামড়া দিয়ে বল বানাত। মিশরীয় ফারাও সম্রাটের আমলে রঙিন কাপড়ে খড় আর বীজের খোসা মুড়িয়ে বল বানানো হতো। গ্রিক আর রোমানরা বল বানাতে ষাঁড়ের মূত্রথলি ফুলিয়ে সেলাই করে নিত। মধ্যযুগীয় ইউরোপিয়ান আর রেনেসাঁর যুগের মানুষেরা ওভাল আকৃতির বলের ভেতরে ভরত ঘোড়ার লোম। আমেরিকানরা রাবারের এমন হালকা বল বানাত যা যেকোনোখানে লাফাত। উনিশ শতকের মাঝামাঝি সময়ে রাবারের প্রকোষ্ঠে বাতাস পুরে চামড়া দিয়ে মোড়ানো বলের প্রচলন হলো। এ জন্য ধন্যবাদটুকু আমেরিকার কানেকটিকার বুদ্ধিমান চার্লস গুডইয়ারের প্রাপ্য। তারও অনেক দিন পরে আর্জেন্টিনার করডোবা থেকে তিনজন, টসোলিনি, ভালবোনেসি আর পোলোর হস্তক্ষেপে বল থেকে ফিতার ব্যবহার উঠে যায়। ভাল্বের সাহায্যে গঠিত এক চেম্বারে ইনজেকশনের মাধ্যমে বাতাস ঢোকানোর কায়দা বের করেন তাঁরা। আর সে কারণে ১৯৩৮ সালের বিশ্বকাপের সময় থেকে বলকে সহজেই ব্যথাবিহীনভাবে মাথা দিয়ে ধাক্কা দেওয়া সম্ভব হয়েছে; আগে ফিতার জোড়ার কারণে যা খুব কষ্টসাধ্য ছিল। বিশ শতকের মাঝামাঝি পর্যন্ত বলের রং ছিল বাদামি। পরে হয়ে যায় সাদা। আমাদের সময়ে তা সাদার ওপরে বিচিত্র কালো নকশায় দেখা যায়। মানুষ একে বিভিন্ন নামে ডাকে, স্ফিয়ার, রাউন্ড, টুল, গ্লোব, বেলুন কিংবা প্রজেক্টাইল। ব্রাজিলে কারও সন্দেহ নেই যে বল এক তরুণী। তাই তো মারাকানায় হাজারতম গোল করে পেলে বলটাকে ওইভাবে চুমু খেয়েছিল! তা ছাড়া, বল কখনো মাঝপথে মত বদলে ফেলতে পারে, গোলপোস্টের দিকে গিয়েও শেষে কিনা বেঁকে চলে যায় আরেক দিকে। সে সহজেই বিব্রত হয়। সে যেন আদর আর চুমুতেই অভ্যস্ত, বুকে কিংবা হাঁটুর ওপরে ঘুমোতে পটু। সে মানুষকে বড় ভালো করে চেনে। সে জানে যে দারুণভাবে উড়ে চললে মানুষ তাকে ভালোবাসে আর বিশ্রীভাবে কোথাও গিয়ে নামলে মানুষের হৃদয় খানখান হয়ে যায়। আর তাই হয়তো ১৯৩০ সালের বিশ্বকাপের ফাইনাল খেলায় দুই দলই তাদের নিজস্ব বল নিয়ে খেলার ব্যাপারে জেদ ধরে বসেছিল। শেষ পর্যন্ত কোনো সমাধান না পেয়ে রেফারিকে সিদ্ধান্ত নিতে হয় যে প্রথম অর্ধেক খেলা হবে আর্জেন্টিনার বল দিয়ে আর দ্বিতীয় অর্ধেকের সময়ে ব্যবহার করা হবে উরুগুয়ের বল। অন্য অনেক কিছুর মতো বল খেলার ক্ষেত্রেও চায়নিজরাই ছিল প্রথম। পাঁচ হাজার বছর আগে চায়নিজ জাগলাররা তাদের হাঁটুর ওপরে বল নাচানোর খেলা দেখাত। তারপর প্রজন্মের পর প্রজন্ম খেলে গেছে। খ্রিষ্টের জন্মের আগে থেকে শুরু করে চীনের মিং রাজবংশের দেয়ালে অঙ্কিত ছবিতে খোদাই করে তা ফুটিয়ে তোলা হয়েছে। ধারাবাহিক এই ইতিহাস যেন চোখে আঙুল দিয়ে দেখিয়ে দেয়, সেই প্রাচীন খেলাই একদিন এ অবস্থায় আসবে যে অ্যাডিডাস তার জন্য বল বানাবে। চীনারাই প্রথম ফুটবল ম্যাচের আসর বসিয়েছিল, যেখানে মাঠের মাঝখানে থাকত নেট। খেলোয়াড়েরা মাটি থেকে হাতের সাহায্য ছাড়া বল পাঠাত নেটের ওপারে। খ্রিষ্টের জন্মের ১৫০০ বছর আগে মেক্সিকো আর মধ্য আমেরিকায় কোনো এক অনুষ্ঠানে রাবারের গোলক সূর্যের প্রতিনিধিত্ব করেছিল। তবে আমেরিকার বিভিন্ন স্থানে ফুটবল খেলা শুরুর নির্দিষ্ট সময় জানা যায় না। শোনা গেছে, আস্তেক জাতির মধ্যে বিজয়ী দলের খেলোয়াড়দের বিধাতার নামে উৎসর্গ করার নিয়ম ছিল। মাথা কাটার আগে তাদের শরীরে লাল রঙের ডোরা আঁকা হতো। তারা বিশ্বাস করত, বিধাতা পৃথিবীকে আরও উর্বর আর স্বর্গকে আরও মোহনীয় করার জন্য তাদের রক্তকে বেছে নিয়েছে। ব্রিটিশ দ্বীপপুঞ্জে শেষ পর্যন্ত ফুটবল এক নতুন রূপ পায়। খেলার আধুনিক সংস্করণে ১৮৬৩ সালে লন্ডনের এক সরাইখানায় বারোটি ক্লাবের মধ্যে এক চুক্তি স্বাক্ষরিত হয়। ১৮৪৮ সালে ক্যামব্রিজ বিশ্ববিদ্যালয় কর্তৃক প্রতিষ্ঠিত নিয়ম মেনে চলার ব্যাপারে তারা একমত হয়। ক্যামব্রিজ রাগবিকে উপেক্ষা করে ফুটবলকে জনপ্রিয় করে তুলতে চেষ্টা করছিল। তখন অবশ্য খেলোয়াড়ের সংখ্যা, খেলার ধরাবাঁধা সময়, মাঠের আকৃতি বা গোলপোস্টের উচ্চতার ব্যাপারে কোনো নিয়ম হয়নি। তখনকার দিনে মাঠের নির্দিষ্ট স্থানে খেলার জন্য নির্দিষ্ট খেলোয়াড় থাকত না। তারা কেবল বলের পেছনে দৌড়াত, নিজেদের অবস্থান ক্রমাগত বদলে ফেলতে পারত। ১৮৭০ সালে স্কটল্যান্ড দল ডিফেন্স, মিডফিল্ডার্স আর স্ট্রাইকারকে আলাদাভাবে চিহ্নিত করে। তত দিনে এগারোজন খেলোয়াড় নিয়ে খেলা শুরু হয়ে গিয়েছিল। এমনিতে হাত দিয়ে বল না ছোঁয়ার নিয়ম থাকলেও ১৮৭১ সালে নিয়ম হলো গোলকিপার তার সমস্ত শরীর দিয়েই বল ঠেকাতে পারবে। আগেকার দিনের প্রায় দ্বিগুণ উঁচু আর সরু গোলপোস্ট বদলে আজকের গোলপোস্টের চেহারাটা এসেছিল ১৮৭৫ সালে। ১৮৭২ সালে প্রথম রেফারি নিয়োজিত হলো। তার আগ পর্যন্ত খেলোয়াড়েরা নিজেরাই ছিল তাদের বিচারক। তারপর ১৮৯১ থেকে রেফারি মাঠের ভেতরে খেলোয়াড়দের সঙ্গে দৌড়ানোর সুযোগ পেল। কাছাকাছি সময়ে মাঠকে লাইন দিয়ে নির্দিষ্ট করে মাঝখানে একটি বৃত্ত আঁকার প্রচলন হলো। গোল হয়েছে কি না এই বিতর্কের অবসান ঘটাতে গোলপোস্টে নেট লাগানো হলো একই বছরে। ব্রিটিশ আধিপত্যের একটা শতক চলে গিয়ে ১৯০৪ সালে জন্ম হলো ফিফার। ১৯৩০ সালে, যে বছর ইতালির দক্ষিণ দিক কাঁপানো ভূমিকম্পে ১৫০০ নিয়াপোলিটান নিহত হয়েছে, মারলিন দিয়াত্রিচ ‘ফলিং ইন লাভ অ্যাগেন’ গাইছেন, রাশান বিপ্লবকে স্তালিন অন্যায়ভাবে গ্রাস করেছেন আর কবি ভ্লাদিমির মায়াকোভস্কি আত্মহত্যার পথ বেছে নিয়েছেন, ইংরেজরা মহাত্মা গান্ধীকে কারাগারে পাঠানোর ষড়যন্ত্র করছে, ঠিক তখন প্রথম বিশ্বকাপের আয়োজন হলো। ফ্রান্সের লুইস লরেন্ট মেক্সিকোর বিরুদ্ধে বিশ্বকাপের ইতিহাসে প্রথম গোলটি করেছিলেন। স্টেডিয়ামে ছুড়ে দেওয়া হ্যাটের সমুদ্র দেখা গেলেও জনপ্রিয় দৈনিক পত্রিকাগুলোতে বিশ্বকাপের ফাইনাল খেলা বিশ লাইনের সাধারণ একটা কলামের চেয়ে বেশি কিছু ছিল না। আর্জেন্টিনাকে হারিয়ে চ্যাম্পিয়ন হয়েছিল উরুগুয়ে। খেলার পরে বুয়েনস আয়ারসে একদল লোক উরুগুয়ের কনসুলেটের ওপরে পাথর ছুড়েছিল।


</p><li><a href='https://www.prothomalo.com/art-and-literature/article/1572187/%E0%A6%9C%E0%A7%80%E0%A6%AC%E0%A6%A8%E0%A7%87%E0%A6%B0-%E0%A6%AF%E0%A6%A4-%E0%A6%AE%E0%A6%BE%E0%A6%A8%E0%A6%AC%E0%A6%BF%E0%A6%95-%E0%A6%97%E0%A6%B2%E0%A7%8D%E0%A6%AA' target='_blank' >জীবনের যত মানবিক গল্প</a><br><p>[
মানুষই খবরের কেন্দ্রবিন্দু। আবুল কালাম মুহাম্মদ আজাদের খবরের আগে খবরের পরে:...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/28/d17ed4a3095ba755022751623524dc33-5c25de02e78ee.jpg?jadewits_media_id=1405704"><p>

মানুষই খবরের কেন্দ্রবিন্দু। আবুল কালাম মুহাম্মদ আজাদের খবরের আগে খবরের পরে: সংবাদ অনুসন্ধান বইটি আরও একবার আমাদের সেই অমোঘ সত্যটি স্মরণ করিয়ে দিল। আবুল কালাম মুহাম্মদ আজাদ প্রথম আলোর সাংবাদিক। ২০ বছরে অসংখ্য মানবিক গল্প তিনি তুলে ধরেছেন প্রথম আলোর পাতায়। তার থেকে বাছাই করা ৩০টি প্রতিবেদন নিয়ে এ বই।তিনি সত্যিকার অর্থে একজন ‘পর্যটক রিপোর্টার’। তিনি এক জায়গায় বসে খবর সংগ্রহ করেন না, খবর সংগ্রহের জন্য ছুটে যান প্রত্যন্ত অঞ্চলে; তাঁর কর্ম এলাকা রাজশাহী হলেও নাটোর, নওগাঁ, টাঙ্গাইল কিংবা ঢাকায়ও ছুটে যান খবরের খোঁজে।আমাদের চারপাশে কত বিচিত্র ঘটনা ঘটে; সেটি হতে পারে পারিবারিক সম্প্রীতি বা বিরোধ, হতে পারে অপরাধ কিংবা বিনা অপরাধে শাস্তি পাওয়া; হতে পারে পশুপাখি ও প্রকৃতির সঙ্গে মানুষের সম্পর্ক। আজাদ অনুসন্ধানী চোখ দিয়ে সেগুলো তুলে আনেন। তাঁর কোনো খবর মানুষকে বন্দিদশা থেকে মুক্ত করে, কোনো খবর ভালো কাজে অন্যদের প্রেরণা জোগায়; আবার কোনোটি পাঠককে বেদনায় আপ্লুত করে।আমরা বৃদ্ধ গহের আলীর কথা জানি। যিনি বৃদ্ধ বয়সে জীবিকার কোনো উপায় না পেয়ে ভিক্ষাবৃত্তি বেছে নেন। কিন্তু সেই সঙ্গে তিনি আরেকটি কাজ করেন—বাড়ি বাড়ি ঘুরে তালের আঁটি সংগ্রহ করে রাস্তার পাশে লাগিয়ে দেন। নওগাঁর মহাদেবপুর উপজেলার ভিমপুর ইউনিয়নের রাজশাহী-নওগাঁ মহাসড়কজুড়ে ১২ হাজার তালগাছ লাগিয়েছেন তিনি। এই তালগাছ থেকে মানুষ নানাভাবে উপকৃত হন। এলাকাবাসী পাকা তাল খান, তালগাছ থেকে রস নামান, পথচারীরা ক্লান্ত হলে গাছের ছায়ায় বিশ্রাম নেন। তালগাছ আরও একটি উপকার করে—বজ্রপাত থেকে মানুষকে বাঁচায়। ২০০৮ সালের ৮ অক্টোবর পত্রিকার পাতায় আজাদ প্রতিবেদন করেছিলেন, ‘নিঃস্ব গহের আলীর তালসাম্রাজ্য।’ পরের বছর অর্থাৎ ২০০৯–এ পরিবেশ সংরক্ষণে অবদানের জন্য সরকার তাঁকে স্বর্ণপদক দেয়।পলান সরকার নামে যে বইপাগল মানুষটি গ্রামে গ্রামে ছেলেমেয়েদের বই বিলিয়ে বেড়াতেন, তাঁকেও খুঁজে বের করেন আবুল কালাম মুহাম্মদ আজাদ। পলান সরকার চৌকিদারি ট্যাক্স আদায় করতেন। বাঘা উপজেলার আড়ানি বাজারের বইয়ের দোকান থেকে পাইকারি দামে বই কিনে তিনি উপহার দিতেন স্কুলের ছাত্রছাত্রীদের। পরীক্ষায় যারা প্রথম থেকে থেকে দশম স্থান পেত, তাদের সবাইকে বই উপহার দিতেন।২০০৭–এর ১৭ ফেব্রুয়ারি পলান সরকারকে নিয়ে প্রথম আলোর ‘ছুটির দিনে’ ক্রোড়পত্রে প্রকাশিত হয় ‘বিনি পয়সায় বই বিলাই’। এরপরই চারদিকে পলান সরকারের নাম ছড়িয়ে পড়ে। ২০১১ সালে তিনি পান একুশে পদক।




এভাবে আজাদ খুঁজে বের করেছেন অজস্র মানুষকে। তাঁদের কেউ জীবনযুদ্ধে জয়ী হয়েছেন, কেউবা সামাজিক অন্যায়ের শিকার হয়েছেন। তাঁর ‘সম–অধিকার ও সাপের গল্প’ কিংবা ‘গরু ফেরে, স্বামী ফেরে না’, ‘চোখে স্বপ্ন পা জোড়া রিকশার প্যাডেলে’, ‘সাপ ও নারীর সম-অধিকার’, ‘অভিমানী যুবক ও ফেনসিডিলের ট্রাক’, ‘কৃষকের পাঠাগার’, ‘দুই বন্ধুর একটাই ব্যাংক অ্যাকাউন্ট’, ‘রাজবাড়ীর মিসড কল’, ‘শিয়ালের সঙ্গে বন্ধুত্ব’, ‘রাজকন্যার হাতের ছোঁয়া’—এগুলো অনেক হৃদয়গ্রাহী মানবিক গল্পের কয়েকটি উদাহরণ মাত্র। তাঁর প্রতিবেদনের কারণেই ঘোড়সওয়ার তাসমিনার একটি ঘোড়া পাওয়ার স্বপ্ন পূরণ হয়েছে।




বইটি সাধারণ পাঠক তো বটেই, সাংবাদিকতার শিক্ষক–শিক্ষার্থীদের জন্যও অবশ্যপাঠ্য বলে মনে করি। এমন একটি গ্রন্থ রচনার জন্য আবুল কালাম মুহাম্মদ আজাদকে ধন্যবাদ।


</p><li><a href='https://www.prothomalo.com/art-and-literature/article/1571004/%E0%A6%8F%E0%A6%87-%E0%A6%9C%E0%A7%80%E0%A6%AC%E0%A6%A8%E0%A7%87-%E0%A6%AF%E0%A6%A6%E0%A6%BF-%E0%A6%95%E0%A6%BF%E0%A6%9B%E0%A7%81-%E0%A6%B9%E0%A6%BE%E0%A6%B0%E0%A6%BE%E0%A7%9F%E0%A7%87-%E0%A6%A5%E0%A6%BE%E0%A6%95%E0%A6%BF-%E0%A6%8F%E0%A6%87-%E0%A6%AD%E0%A7%81%E0%A6%AC%E0%A6%A8%E0%A7%87-%E0%A6%9C%E0%A6%BE%E0%A6%A8%E0%A6%BF-%E0%A6%9C%E0%A6%BE%E0%A6%A8%E0%A6%BF' target='_blank' >এই জীবনে যদি কিছু হারায়ে থাকি, এই ভুবনে জানি-জানি যাবে না ফাঁকি</a><br><p>[
শীলা আহমেদ
১ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/21/3bbc472b579e670b1f222d5a19ec0d8b-5c1c8c41a5533.jpg?jadewits_media_id=1403583"><p>






চার-পাঁচ বছর আগের কথা। এক ঈদের পরদিন আমার স্বামী বলল, আমাকে সারপ্রাইজ দেবে। এমন এক জায়গায় নিয়ে যাবে যে আমি মুগ্ধ হয়ে যাব। আমাকে ধানমন্ডির একটা বাসায় নিয়ে গেল। পুরোনো দিনের বাসা। বাসার গেট বন্ধ। কোনো মানুষের সাড়াশব্দ নেই। আমরা কোনো কলবেল খুঁজে পেলাম না। গেটে দুজন মিলে কিছুক্ষণ ধাক্কাধাক্কি করলাম। কেউ এল না।




আমি বললাম, আমি খুবই সারপ্রাইজড! এখন বলো, আমরা কার বাসার দরজা ধাক্কাচ্ছি?




ও খুবই মন খারাপ করে বলল, ফেরদৌসী প্রিয়ভাষিণীর বাসা। ভুল হয়েছে। ওনাকে ফোন করে আসা উচিত ছিল।




তুমি আগে এসেছ?




হ্যাঁ, এসেছিলাম। এত সুন্দর বাসা। তখনই ঠিক করেছিলাম, তোমাকে নিয়ে আসব। আর ফেরদৌসী প্রিয়ভাষিণীও বারবার বলেছেন তোমাকে নিয়ে যেতে। উনি তোমাকে খুব স্নেহ করেন।




উনি তো আমাকে চেনেনই না। সারা জীবনে কোনো দিনও আমাদের দেখা হয়নি। আমাকে স্নেহ করবেন কেন। উনি ভদ্রতা করে তোমাকে বলেছেন, আমাকে স্নেহ করেন। তুমি শীলাকে বিয়ে না করে মিলা-বিলা-তিলা—যাকেই বিয়ে করতে, তাকেই উনি নিয়ে যেতে বলতেন।




কেন চিনবেন না? আসলেই তোমাকে স্নেহ করেন। আমাকে বলেছেন।




তাহলে হয়তো বিখ্যাত মানুষের মেয়ে অথবা বিখ্যাত মানুষের বউ হিসেবে স্নেহ করেন। এ রকম স্নেহ আমি নিই না। শুধু ‘আমি’ হিসেবে যাঁরা আমাকে স্নেহ করেন, তাঁদেরটা আমি নিই।




তোমার বাবাকে ভালোবাসেন বলে যদি কেউ তোমাকেও ভালোবাসেন, তাহলে সমস্যা কী?




আমার সমস্যা আছে।




দুই.




সে ঘটনার পর আমার সঙ্গে ফেরদৌসী প্রিয়ভাষিণীর দুবার দেখা হয়েছে। একবার আমরা ওনার একটা প্রদর্শনী দেখতে গিয়েছিলাম। উনি বসেছিলেন দরজার কাছে। সবাইকে ধন্যবাদ জানাচ্ছিলেন আসার জন্য। আরেকবার পত্রিকায় পড়লাম, উনি অসুস্থ, হাসপাতালে আছেন। তখন আমরা দেখতে গেলাম।




ওনার ছেলে বললেন, নাশতা খেতে পারছেন না। ডায়াবেটিস খুব বেড়ে গেছে। হাসপাতাল থেকে পাউরুটি খেতে দেয়। ডায়াবেটিস কন্ট্রোল না হলে অপারেশনও করা যাচ্ছে না।




আমি বললাম, আমাদের বাসা তো কাছেই। আমি নাশতা পাঠাতে পারব।




উনি খুবই আস্তে আস্তে বললেন, রুটি-ভাজি পাঠিয়ো।




সমস্যা হলো আমি রুটি বানাতে পারি না। আমাদের বাসায় দুটি মেয়ে থাকে—আকলিমা আর সাবিনা। ওরাই বাসা দেখে রাখে, বাচ্চাদের দেখে রাখে। সারা দিন অনেক কাজ করতে হয়। তাই সকালে রুটি-ভাজি বানাতে বললে ওরা একটু বিরক্ত হয়। সন্ধ্যায় ওদের ডেকে আমি বললাম, একজন অসুস্থ মানুষ হাসপাতালে আছেন। ওনাকে সকালে নাশতা পাঠাতে হবে। আমি সবজি রান্না করব। আর যে রুটি বানাতে রাজি হবে, সে বকশিশ পাবে।




আকলিমা বলল, মানুষটা কে?




একজন অনেক বড় মুক্তিযোদ্ধা।




আমি রুটি বানাব। বকশিশ লাগবে না। আমার বাবাও তো মুক্তিযোদ্ধা।




সাবিনা জানাল, ওর বাবা মুক্তিযোদ্ধা না, কিন্তু সে–ও বকশিশ ছাড়াই মুক্তিযোদ্ধার জন্য রুটি বানাতে চায়।




আমাদের দুর্ভাগ্য, আমরা শুধু দুদিন ওনাকে রুটি পাঠাতে পারলাম।




তিন.




কিছুদিন আগে আমার বড় বোন নোভা আমার কাছে জানতে চাইল, আমি ফেরদৌসী প্রিয়ভাষিণীর লেখা নিন্দিত নন্দনটা পড়েছি কি না। আমি পড়িনি। নোভা বইটা পড়তে বলল। বলল, খুব ভালো বই।




আমি বইটা পড়লাম। প্রথমেই মনে হলো, এত দিন বইটা আমি পড়িনি কেন? শেষের দিকে একটু তাড়াহুড়া করে লেখা, কিন্তু সেটা উল্লেখ করার মতো না। এটা কোনো সহানুভূতি পাওয়ার জন্য লেখা বই না। ‘দেখো আমি বীরাঙ্গনা, আমি কত দুঃখী’—সে কোনো রকম বই না। ‘মুক্তিযুদ্ধে আমার ভূমিকা কত গুরুত্বপূর্ণ’—সে রকম বইও না। এই বইটা শুধুই ওনার জীবনের বই। অনেকের মনে হতে পারে, উনি এই করলেন না কেন, সেই করলেন না কেন। কিন্তু আমার পড়ে মনে হয়েছে, কারও জীবনের গল্প শুনতে হলে আমরা তো বিচারকের ভূমিকা নিতে পারি না। ওনার জীবনে যা ঘটেছে, সেটাই শুনতে হবে। আমার কাছে মনে হয়েছে, এটা একটা প্রকৃত যুদ্ধের বই, যুদ্ধে বিজয়ী হওয়ার বই।




বইতে উনি যেভাবে নিজের জীবনের কথা লিখেছেন, আমি তা পড়ে হতভম্ব হয়ে গিয়েছি। এত অকপটে লেখা যায় জীবনের সবকিছু! নিজেকে জাহির করার চেষ্টা নেই। ভালো মানুষ সাজার চেষ্টা নেই। স্বামীকে মহান বানানোর চেষ্টা নেই। অপছন্দের মানুষকে ভিলেন বানানোর চেষ্টা নেই। ছেলেমেয়েদের নিয়ে আদিখ্যেতা নেই। এত স্পষ্ট, এত সত্যি!




আমার স্বামীকে বললাম, ফেরদৌসী প্রিয়ভাষিণী এখন আমার খুব প্রিয় মানুষের একজন। ওনার মেয়ের ফোন নম্বর জোগাড় করে দাও। আমি ওনার মেয়েকে ফোন করব।




কী বলবে ওনার মেয়েকে?




জানি না কী বলব, কিন্তু খুব কথা বলতে ইচ্ছা করছে।




চার.




আমার মা–ও ৯-১০ বছর আগে তাঁর জীবনের কথা লিখতে শুরু করেছিল। সারা দিন গুটগুট করে ডায়েরি লিখত। একদিন আমাকে পড়তে দিল। আমি ২-৩ পাতা পড়ার পর ছুড়ে ফেলে দিয়েছিলাম সেই ডায়েরি। বলেছিলাম, তুমি এসব লিখতে পারবে না। অসম্ভব। মানুষের সামনে বাবাকে ছোট করতে পারবে না।




যা সত্যি, তা লিখতে পারব না?




না, পারবে না। যদি লেখো, জীবনেও আমি তোমার সঙ্গে কথা বলব না। আমি এখনই বাসা থেকে বের হয়ে যাব।




আমি তো শুধু লিখেছি। ছাপাইনি। এমন করছ কেন?




হ্যাঁ, আমার মা ছাপায়নি। ছাপাতে পারেনি। আমি বাধা দিয়েছি। আমি ফেরদৌসী প্রিয়ভাষিণীর ছেলেমেয়েদের মতো বড় মনের মানুষ না। তারা তাদের মাকে উৎসাহ দিয়েছে নিজের সংগ্রামের কথা লিখতে। আর আমি আমার মাকে যতভাবে পারা যায় বাধা দিয়েছি। আমি ফেরদৌসী প্রিয়ভাষিণীর ছেলেমেয়েদের ধন্যবাদ জানাতে চাই তাদের মাকে বইটা লিখতে দেওয়ার জন্য। ছেলেমেয়েরা বাধা দিলে সত্যিকারের আত্মজীবনী লেখা খুব কঠিন।




আর আমার মাকে আমি বলতে চাই, মা, তোমাকে লিখতে বাধা দেওয়ার জন্য সরি। অন্যরা না জানুক, আমরা তো জানি, তোমারটাও যুদ্ধেরই গল্প। আর তোমার গল্পের শেষটাও বিজয় দিয়েই।


</p><li><a href='https://www.prothomalo.com/art-and-literature/article/1568767/%E0%A6%B8%E0%A6%A4%E0%A7%8D%E0%A6%AF-%E0%A6%86%E0%A6%B0-%E0%A6%95%E0%A6%B2%E0%A7%8D%E0%A6%AA%E0%A6%A8%E0%A6%BE%E0%A6%B0-%E0%A6%85%E0%A6%AA%E0%A7%82%E0%A6%B0%E0%A7%8D%E0%A6%AC-%E0%A6%AE%E0%A6%BF%E0%A6%B6%E0%A7%87%E0%A6%B2' target='_blank' >সত্য আর কল্পনার অপূর্ব মিশেল</a><br><p>[
তানজিনা হোসেন
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/07/2af1ac560374f9fb69988f24effc6e87-5c0a19ed43037.jpg?jadewits_media_id=1399783"><p>

অসুখী দিন শাহীন আখতারপ্রচ্ছদ: জাহিদুর রহিম অঞ্জনপ্রকাশক: প্রথমা প্রকাশন, ঢাকাপ্রকাশকাল: ফেব্রুয়ারি ২০১৮২৯৬ পৃষ্ঠা, দাম: ৫০০ টাকা।




বিশ্বজুড়ে যুদ্ধের দামামা। মন্বন্তর। দুর্ভিক্ষ। আর উপমহাদেশে চলছে আজাদির লড়াই। লড়াই চলছে যার যার মতো। কোথাও সত্যাগ্রহী, কোথাও কমিউনিস্ট আন্দোলন, কেউ আবার আজাদ হিন্দ ফৌজে। সুবিস্তৃত এই পটভূমিকে পেছনে রেখে এই সময়ের তরুণী সাবিনার সত্যানুসন্ধান শুরু হয়। অনুসন্ধানের শুরুটা ঘটল বইয়ের প্রথম পরিচ্ছেদে—রেলস্টেশনে সস্তা জিনিসপত্রের মাঝখান থেকে একটা সেকেন্ডহ্যান্ড বই কিনে ট্রেনে বসে পড়তে শুরু করার মাধ্যমে। ওই বইয়ে নাম অনিতা সেনের স্মৃতিকথা। এই অনিতা সেন বরাক আসাম ভ্যালির কমিউনিস্ট পার্টির কর্মী। এরপর একবার ব্রিটিশ আমলের অনিতা সেন আর একবার স্বাধীন বাংলাদেশের সাবিনা—এই দুই তরুণীর চোখে আর ভাবনায় গোটা স্বাধীনতার আন্দোলন উল্টে-পাল্টে পড়বেন পাঠক।শাহীন আখতারের অসুখী দিন উপন্যাসে আদতে এই দুজনেরই স্মৃতিকথা বা সত্যানুসন্ধান পারিবারিক নানা অ-উন্মোচিত রহস্যের সমাধানের পথে এগিয়ে চলে। অনিতা সেনের ভাই নীরদচন্দ্র সেন সুভাষ বোসের আজাদ হিন্দ ফৌজে যোগ দিতে পা বাড়িয়েছিল রেঙ্গুনের পথে। অতঃপর নিখোঁজও হয়েছিল। ওদিকে সাবিনার পক্ষাঘাতগ্রস্ত বাবা মোয়াজ্জেম হকও এ কাজ করেছিল তার যৌবনে। দুটি ঘটনার যোগসূত্র মিলিয়ে মিলিয়ে কুলাউড়া-শিলচর-কুমিল্লা-চট্টগ্রাম-রেঙ্গুন-শিলং-কলকাতার পথে যাত্রা শুরু হবে আমাদের। এই যাত্রাপথে কখনো মহাত্মা গান্ধীর অহিংস আন্দোলনে দীক্ষিত অনিতার বাবা অহিংস হয়েও কারাবরণ করবে, কমিউনিস্ট পার্টির অফিসে কমরেডদের সামনে ‘কুণ্ঠাহীন আনুগত্যে’ ব্যর্থ হয়ে কান্না চাপার চেষ্টা করবে অনিতা সেন, কখনো আবার নেতাজির হলওয়েল মনুমেন্ট সরানোর ডাকে কলকাতা ইসলামিয়া কলেজের হিন্দু-মুসলিম ছাত্রদের সঙ্গে একই কাতারে বেরিয়ে আসবে নীরদচন্দ্র সেন আর মোয়াজ্জেম হক, কখনো–বা গান গেয়ে উঠবেন হেমাঙ্গ বিশ্বাস বা নেত্রকোনার রসিদউদ্দিন। একই যুদ্ধের, একই আন্দোলনের কত কত দিক আর কত রকমের মুখ দেখতে পাব আমরা এই পথচলায়। সেই চলার মধ্যে কখনো আর ফিরে আসেনি অনিতার ভাই নীরদ। সাবিনার বাবা মোয়াজ্জেম ফিরেছে বটে, কিন্তু যখন ফিরেছে, সে তখন অবশ্য ‘যুদ্ধ-ধ্বস্ত, জেলখাটা ছাব্বিশ বছরের বিমর্ষ যুবক। পেছনে অগণিত সহযোদ্ধার লাশ, সামনে দীর্ঘ জীবন। যা বাংকারের মতো ফাঁপা, অন্ধকার আর বিষাদময়।’বিষাদময়? তা তো বটেই। যে বন্ধু তাকে এঁদো গ্রাম থেকে এনে কলকাতা চিনিয়েছিল, যে বন্ধু একদিন ইসলামিয়া কলেজ থেকে মিছিলে টেনে নামিয়েছিল, সেই জহরকেই তো বলতে শোনা যায় ‘পাকিস্তান চেয়েছে মুসলিমরা, তাদের পাকিস্তানেই যাওয়া উচিত।’ মোয়াজ্জেম তখন ভাবে, ‘তাকে কি কলকাতা হারাতে হবে, তা-ও এমন একজনের কথায় যে তাকে হ্যামিলনের বংশীবাদকের মতো বাঁশি বাজিয়ে একদিন এ শহরে এনেছিল?’হ্যাঁ, দিনের শেষে ‘সুখ’ কি সত্যি মেলে? এভাবেই চলতে চলতে একই ‘ওয়ার সেমেট্রি’তে দুই ভিন্ন সময়ে পা ফেলবে এই দুই তরুণী অনিতা ও সাবিনা, পড়বে একই এপিটাফ, ‘হোয়েন ইউ গো হোম, টেল দেম অফ আস, অ্যান্ড সে—ফর দেয়ার টুমরো, উই গেভ আওয়ার টুডে।’ এই এপিটাফ পড়তে গিয়ে এই সময়ে দাঁড়ানো সাবিনার মনে হবে ওর সঙ্গে যেন পড়ছে আরেকজন, ওর ঘাড়ের ওপর বিগত সময়ের আরেকজনের উষ্ণ নিশ্বাস। আজ ও আগামীকালের এই মাখামাখির ব্যাপারটি কাহিনিজুড়ে দুজন নারীর হাত ধরে চলবে, চলতে থাকবে। কোনো একদিন, কাহিনির শেষে সে কালের অনিতা সেনের ঘরে প্রবেশ করবে এ সময়ের সাবিনা। বহু আগের এক নারীর মণিপুরি উলের চাদরে নিজেকে জড়িয়ে সাবিনার মনে হবে, এ এক মমতাময়ী প্রেতাত্মা। অনিতা বা সাবিনা ডায়েরিতে লিখবে, ‘আমি সত্যি বুঝতে পারি না, কোথায় সত্যের শেষ আর ফিকশনের শুরু!’সত্য আর কল্পনা—এই দুইয়ের মিশেলে এক অপূর্ব কাহিনি শুনিয়েছেন কথাশিল্পী শাহীন আখতার তাঁর অসুখী দিন উপন্যাসে, যেখানে এত কিছুর পরও ‘সুখ’-এর দেখা কি সত্যি মেলে, মিলেছে?




 


</p><li><a href='https://www.prothomalo.com/art-and-literature/article/1567578/%E0%A6%87%E0%A6%99%E0%A7%8D%E0%A6%97%E0%A6%BF%E0%A6%A4-%E0%A6%93-%E0%A6%87%E0%A6%B6%E0%A6%BE%E0%A6%B0%E0%A6%BE%E0%A6%B0-%E0%A6%97%E0%A6%B2%E0%A7%8D%E0%A6%AA' target='_blank' >ইঙ্গিত ও ইশারার গল্প</a><br><p>[
আহমাদ মোস্তফা কামাল
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/88de3cca582d436ecde0767e92f8f9a2-5c00dabb0d03b.jpg?jadewits_media_id=1398129"><p>

একজন লেখকের কোনো একটি গল্প কোনো কারণে বিখ্যাত হয়ে গেলে তাঁর অন্য গল্পগুলো পাঠকের যথার্থ মনোযোগ পায় না, এ রকম উদাহরণ বিরল নয়। এক্ষেত্রে অগ্রজ লেখকদের মধ্যে সাইয়ীদ আতীকুল্লাহর ‘বুধবার রাতে’ বা শহীদুর রহমানের ‘বিড়াল’–এর কথা বলা যায়।সুমন রহমানের ‘নিরপরাধ ঘুম’ গল্পটিও ওরকম। একটি আন্তর্জাতিক প্রতিযোগিতায় গল্পটি সংক্ষিপ্ত তালিকায় চলে আসার পর পাঠকদের মধ্যে দারুণ কৌতূহল দেখেছি। এমনকি একই নামের একটা গল্পগ্রন্থ প্রকাশিত হওয়ার পরও পাঠকেরা প্রধানত ওই গল্পটি নিয়েই কথা বলছেন। অস্বীকার করব না, আমিও গল্পটি নিয়ে কৌতূহলী ছিলাম। কিন্তু বইটি হাতে পেয়ে ‘নিরপরাধ ঘুম’ পড়ার আগে প্রথম গল্প ‘আমার যত ভণিতা, জিনিয়াকে নিয়ে’ শিরোনামের সুপাঠ্য গল্পটি পড়ে মনে হলো, সব কটিই পড়তে হবে আমাকে। পড়ার পর আবিষ্কার করলাম, ‘নিরপরাধ ঘুম’-এর চেয়ে আমার কাছে অধিক প্রিয় হয়ে উঠেছে বইয়ের শেষ দুটো গল্প ‘হাবা যুবকের হাসি’ এবং ‘সুপারহিরো পরিবারে একটা খুব অর্ডিনারি পাতাঝরা দিন’। ‘নিরপরাধ ঘুম’ বিখ্যাত গল্প; নির্বিচারে, ক্রসফায়ারের গল্প ফেঁদে রাষ্ট্রীয় প্রযোজনায় যেসব হত্যাকাণ্ড চলছে বহুদিন ধরে, তারই একটুকরো ছবি এই গল্প। স্বাভাবিকভাবেই, এই দুঃসময়ে, এই ‘গণতান্ত্রিক’ স্বেচ্ছাচারিতার কালে যখন আমাদের কণ্ঠ রুদ্ধ হয়ে আসছে ভয়ে ও শঙ্কায়, তখন এ রকম একটি বিষয় নিয়ে লেখা গল্প পাঠকের মনোযোগ আকর্ষণ করবে, তাতে আশ্চর্য হওয়ার কিছু নেই।তবে এই গল্পের ওপর অধিক মনোযোগের কারণে তাঁর অন্য গল্পগুলো অবহেলিত রয়ে যাওয়ার একটা সম্ভাবনা তৈরি হয়েছে। যে দুটো গল্পের কথা বলছিলাম (‘হাবা যুবকের হাসি’ এবং ‘সুপারহিরো পরিবারে...’) সেগুলো ঠিক সাধারণ গল্প নয়। এ ধরনের গল্প খুব একটা পড়েছি বলেও মনে পড়ে না আমার। অটিজম-আক্রান্ত সন্তানকে নিয়ে এক দম্পতির অদ্ভুত এক ব্যক্তিগত যুদ্ধের গল্প ‘সুপারহিরো পরিবারে...’। কিছুটা প্রকাশিত আর অনেকখানি আড়াল করে যাওয়া এই গল্পের বিষাদ ও বেদনা পাঠককে দারুণভাবে নাড়া দেবে। আবার পরস্পরবিরোধী স্বভাবের দুই অদ্ভুত যুবক, শিমুল আর মাহাদীর গল্প ‘হাবা যুবকের হাসি’ পড়ে এক বিমূঢ় অনুভূতির সৃষ্টি হবে মনে। এই দুজন পরস্পরের বন্ধুও বটে। শিমুল সমকামী না হয়েও সেই ‘অপবাদ’ বয়ে বেড়ায় কেবল তার স্বভাবের কারণে, অথচ একসময় দেখা যায়, সে-ই স্ত্রী-সন্তান নিয়ে এক গৃহী জীবন-যাপন করছে। অন্যদিকে, যে মাহাদী শিমুলের সমকামিতার নীরব অভিযোগ তুলে তাকে ছেড়ে চলে গিয়েছিল, সেই মাহাদীকেই অনেক দিন পরে দেখা যায় সমকামীদের অধিকার নিয়ে সোচ্চার হতে। এক অদ্ভুত দ্বন্দ্ব যেন! আমরা লক্ষ না করে পারি না, লেখক বলছেন, ‘প্রতিটি পুরুষের মধ্যে নারী থাকে। নারীর মধ্যে পুরুষ। নারী আর পুরুষ দুটো চরম ধারণা। একটা ভীষণ লম্বা স্কেলের দুই প্রান্তে এই ধারণা দুটো থাকে। গোটা মানবসভ্যতা থাকে তার মাঝখানে।’অথবা বহুকাল পর ফেসবুকের একটা ছবিতে সমকামীদের অধিকার আদায়ে আন্দোলরত মাহাদীর ছবি দেখে শিমুলের বুকের গভীরে কোথাও মোচড় দিয়ে ওঠে আর ভাবে, ‘আমার জীবন অন্য রকম হতে পারত। নিজের একটি জীবন হতে পারত।’ এ সময়ই আমরা বুঝে যাই, আমরা আসলে কেউই নিজের জীবনটি যাপন করি না, যাপন করি অন্য কারও জীবন।এই গল্পগুলো না পড়লে, পাঠক হিসেবে অনেক কিছুই না-বোঝা থেকে যেত আমার। সব কটি গল্প পড়ে মনে হয়েছে, এই লেখকের ভেতরে এক বিরান-বিরাট খাঁ খাঁ প্রান্তর আছে, হাহাকার-ভরা। হয়তো ব্যক্তি-লেখককে দেখে তা বোঝা যায় না। অর্থাৎ তাঁর সামাজিক উপস্থিতি, অন্যদের সঙ্গে তাঁর আচরণের ধরন, তাঁর হাস্যমুখরতা ইত্যাদি আসলে তাঁর আদিগন্ত বিষাদকে আড়াল করে রাখে। সম্ভবত এই লেখকের সামাজিক উপস্থিতির ভেতরে তাঁকে খুঁজে পাওয়া কঠিন, অন্তত তাঁর বিষাদ ও বিষণ্নতাকে খুঁজে পাওয়া কঠিন, ওসব পাওয়া যাবে তাঁর গল্পের ভেতরে। কবিতার মতো ইঙ্গিতময় আর মাধুর্যভরা এই গল্পগুলো পড়ার জন্য পাঠককে সাদর আমন্ত্রণ জানাই।


</p><li><a href='https://www.prothomalo.com/art-and-literature/article/1566334/%E0%A6%9C%E0%A6%9F%E0%A6%BF%E0%A6%B2-%E0%A6%B0%E0%A6%BE%E0%A6%9C%E0%A6%A8%E0%A7%88%E0%A6%A4%E0%A6%BF%E0%A6%95-%E0%A6%85%E0%A6%B0%E0%A7%8D%E0%A6%A5%E0%A6%A8%E0%A7%80%E0%A6%A4%E0%A6%BF%E0%A6%B0-%E0%A6%B8%E0%A7%8D%E0%A6%AC%E0%A6%9A%E0%A7%8D%E0%A6%9B-%E0%A6%AA%E0%A6%BE%E0%A6%A0' target='_blank' >জটিল রাজনৈতিক অর্থনীতির স্বচ্ছ পাঠ</a><br><p>[
আসজাদুল কিবরিয়া
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/23/ac314e1059b0183ee3a076e2ff32e11c-5bf78fc7e613b.jpg?jadewits_media_id=1396386"><p>

বিশ্ব পুঁজিবাদ ও বাংলাদেশের রাজনৈতিক অর্থনীতিএম এম আকাশপ্রচ্ছদ: মাসুক হেলালপ্রকাশক: প্রথমা প্রকাশন, ঢাকাপ্রথম প্রকাশ: জুলাই, ২০১৮২৪০ পৃষ্ঠা, দাম: ৪৫০ টাকা।অর্থনীতিবিদ এম এম আকাশ বাম ঘরানার চিন্তাবিদ ও গবেষক হিসেবে খ্যাত। ঢাকা বিশ্ববিদ্যালয়ের অর্থনীতি বিভাগের এই অধ্যাপক বিশ্ব-রাষ্ট্র-সমাজ-রাজনীতি-অর্থনীতিকে বিচার-বিশ্লেষণ করে থাকেন সেই দৃষ্টিকোণ থেকে। তবে তাঁর বিশ্লেষণের গভীরতা একাধারে যথেষ্ট তথ্য-উপাত্তনির্ভর, পর্যাপ্ত যুক্তিপূর্ণ ও বহুমাত্রিক। সম্প্রতি প্রথমা প্রকাশন তাঁর বিশ্ব পুঁজিবাদ ও বাংলাদেশের রাজনৈতিক অর্থনীতি নামে যে বইটি বের করেছে, সেটি হাতে নিলে এই কথা মনে হতে বাধ্য।মূলত গত এক দশকে এম এম আকাশের লেখা বিভিন্ন প্রবন্ধ-নিবন্ধ ও বক্তৃতা থেকে বাছাই করা নয়টি রচনার সংকলন এই বই। এর প্রথম অংশে বিশ্ব পুঁজিবাদ বিষয়ে তিনটি প্রবন্ধ রয়েছে। এ বছর যখন বিশ্ব আর্থিক সংকটের ১০ বছর পূর্ণ হলো, তখন এ বইয়ের প্রথম প্রবন্ধটি পাঠককে আর্থিক সংকটের কারণ ও বিস্তার সম্পর্কে একটা স্বচ্ছ ধারণা দেবে। আবার ‘দ্বিতীয় মার্ক্স’ হিসেবে পরিচিতি পাওয়া ফরাসি অর্থনীতিবিদ টমাস পিকেটির একুশ শতকে পুঁজি নামের বইয়ের আলোচনা লিখতে গিয়ে আকাশ আয়বৈষম্যের নেতিবাচক দিকগুলো সহজভাবে ব্যাখ্যার চেষ্টা করেছেন, যা পাঠককে ভাবাবে।




বইয়ের দ্বিতীয় অংশ হলো বাংলাদেশের রাজনৈতিক অর্থনীতি। এখানে গ্রন্থিত হয়েছে ছয়টি নিবন্ধ, যার প্রথম তিনটিতে আকাশ বাংলাদেশের আর্থসামাজিক বৈষম্য, দারিদ্র্য, পুঁজিপতি গোষ্ঠীর বিকাশ ও শ্রমিকশ্রেণির বঞ্চনা নিয়ে কথা বলেছেন। তিনি চলমান উন্নয়ন প্রক্রিয়া ও অর্থনৈতিক প্রবৃদ্ধির ধারাকে দেশের মধ্যে ব্যাপক বৈষম্য ও বঞ্চনার জন্য দায়ী করেছেন। তাঁর মতে, ‘বাংলাদেশের দারিদ্র্য ও বৈষম্য নিরসনের জন্য Business As Usual Strategy থেকে বেরিয়ে আসতে হবে। মুক্তবাজার ও চুইয়ে পড়া প্রবৃদ্ধির তত্ত্ব থেকে বের হয়ে আসতে হবে এবং “সমতাপূর্ণ প্রবৃদ্ধির” নীতি গ্রহণ করতে হবে। অর্থাৎ প্রবৃদ্ধিকে এমন চরিত্রের হতে হবে, যাতে আগামী দিনগুলোতে ধনীদের আয় যে হারে বৃদ্ধি পাবে, তার চেয়ে বেশি হারে বৃদ্ধি পাবে দরিদ্রদের আয়।’ (পৃ. ১৫০)তবে ‘বঙ্গবন্ধু: ইতিহাসের নির্মাতা, ইতিহাসের ট্র্যাজেডি, ইতিহাসের শিক্ষা’ এবং ‘তাজউদ্দীন আহমদ: সময় যাঁকে তৈরি করেছিল এবং যিনি সময়কে অতিক্রম করতে চেয়েছিলেন’ শীর্ষক নিবন্ধ দুটো সম্ভবত এই বইয়ের পাঠকদের কাছে সবচেয়ে আকর্ষণীয় প্রতীয়মান হবে। যথাসম্ভব নির্মোহভাবে ও সাহসের সঙ্গে লেখক বাংলাদেশের ইতিহাসের প্রধানতম দুই প্রাণপুরুষের ওপর আলোকপাত করেছেন।বইটি শেষ হয়েছে বাংলাদেশে ইসলামি জঙ্গিবাদের গতি-প্রকৃতির ওপর ছোট একটি নিবন্ধ দিয়ে। এতে আকাশ আমাদের এই বলে সতর্ক করে দিচ্ছেন: ‘শুধু দমন-পীড়ন এবং অর্থপ্রবাহ বন্ধ করেও পলিটিক্যাল ইসলামকে পরাজিত করা যে সম্ভব হবে না, সেটাও আমাদের স্বীকার করতে হবে।’ (পৃ. ২৩২)। পাশাপাশি তাঁর বাড়তি সতর্কবার্তা: ‘ফ্যাসিবাদকে দমন করতে গিয়ে আমাদেরকেও আজ কঠোর প্রতিরোধী হওয়া ছাড়া উপায় নেই, কিন্তু সে ক্ষেত্রে একই সঙ্গে আমরা নিজেরাও যাতে কখনো ফ্যাসিবাদী রূপ পরিগ্রহ না করি, সে বিষয়েও আমাদের সদা সতর্ক থাকতে হবে।’ (পৃ. ২৩৪)।




সব মিলিয়ে বইয়ের প্রবন্ধ–নিবন্ধগুলো পাঠককে নতুন চিন্তার খোরাক জোগাবে।


</p><li><a href='https://www.prothomalo.com/art-and-literature/article/1570998/%E0%A6%9A%E0%A6%BE%E0%A6%B0%E0%A7%81%E0%A6%95%E0%A6%B2%E0%A6%BE%E0%A6%B0-%E0%A7%AD%E0%A7%A6-%E0%A6%AC%E0%A6%9B%E0%A6%B0%E0%A7%87%E0%A6%B0-%E0%A6%B6%E0%A6%BF%E0%A6%B2%E0%A7%8D%E0%A6%AA-%E0%A6%87%E0%A6%A4%E0%A6%BF%E0%A6%B9%E0%A6%BE%E0%A6%B8' target='_blank' >চারুকলার ৭০ বছরের শিল্প-ইতিহাস</a><br><p>[
এ বছর পূর্ণ হলো শিল্পাচার্য জয়নুল আবেদিনের হাতে গড়া বাংলাদেেশ প্রাতিষ্ঠানিক...
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/21/ff5ce1fbd00cfa6801cb33f6c4dbf695-5c1c88ef057a3.jpg?jadewits_media_id=1403571"><p>

এ বছর পূর্ণ হলো শিল্পাচার্য জয়নুল আবেদিনের হাতে গড়া বাংলাদেেশ প্রাতিষ্ঠানিক চারুকলা শিক্ষার ৭০ বছর। ১৯৪৮ সালে আর্ট স্কুল পর্যায়ের ইনস্টিটিউট এখন ঢাকা বিশ্ববিদ্যালয়ের চারুকলা অনুষদ। ৭০ বছর পূর্তি উৎসবের অন্যতম আয়োজন ছিল ‘প্রাক্তন ও বর্তমান শিক্ষক-শিল্পীদের শিল্পকর্ম প্রদর্শনী’। জয়নুল আবেদিন, আনোয়ারুল হক, সফিউদ্দিন আহমেদ, শফিকুল আমীন, কামরুল হাসান প্রমুখ প্রতিষ্ঠাকালীন শিক্ষকদের কাজসহ এখানে ছিল বয়োকনিষ্ঠ শিক্ষকের ছবিও।




জয়নুল আবেদিনের নদী ও নৌকা বিষয়ক একটি জলরঙের ছবি স্থান পেয়েছিল এখানে। কোনো এক বনভোজনে গিয়ে আঁকা হয়েছিল ছবিটি। ‘নৌকা’ শিরোনামের চিত্রটিতে বনভোজনে উপস্থিত সহকর্মী ও শিল্পীদের স্বাক্ষরও রয়েছে। হালকা রঙের প্রলেপ, বলিষ্ঠ রেখা ও তুলির আঁচড়ে জানান দেয় এটি জয়নুলের কাজ।১৯৪৭ সালে আঁকা সফিউদ্দিন আহমেদের উড এনগ্রেভিংয়ে করা ‘মেলার পথে’ কাজটিতে জোরালো পাশ্চাত্য পরিপ্রক্ষিতের মধ্য দিয়ে গ্রামীণ বিষয়ের সামাজিক, নৈসর্গিক প্রেক্ষাপট স্পষ্ট। কামরুল হাসানের চিত্রে আছে লোকবাংলার সরাচিত্রের শৈল্পিক উপাদান।




পরবর্তী প্রজন্মের শিক্ষকদের মধ্যে কাইয়ুম চৌধুরী, সমরজিৎ রায় চৌধুরী, রফিকুন নবী, মরণচাঁদ পাল, আব্দুস শাকুর শাহের কাজে স্বকীয়তা ও দেশজ উপাদানে শিল্পভাষা তৈরি অনুমেয়। তাঁদের কাজে মাটি, মানুষ দেশ ও সংস্কৃতির বয়ান রয়েছে।




আবার পাশ্চাত্য করণকৌশলের মধ্য দিয়েই প্রাচ্য নন্দনতত্ত্বের সংশ্লেষ রয়েছে চারুকলার প্রথম দিকের শিক্ষক আনোয়ারুল হকের পাখির দৃষ্টিতে দেখা ‘মাছ ধরা’ চিত্রটিতে। তেল রঙের দ্বিমাত্রিক লেপনে নীল পানিতে হালকা নীলে পানির ঢেউয়ের রেখা—ছবিটি সরলীকরণের এক অসাধারণ দৃষ্টান্ত।অনেকের কাজে আছে প্রাচ্যের ইজমভিত্তিক অনুশাসন, আবার অনেকের কাজে পাওয়া গেল স্বদেশ-কালের আধুনিক ভাষা তৈরি জন্য প্রাচ্যের শিল্পভাষার নানা উপাদানের অনুষঙ্গ। শহিদ কবিরের কাজটিতে নিরাভরণ শরীরী মডেল ও বাংলা বর্ণমালাসহ বাঁশিওয়ালার অভিব্যক্তি প্রাচ্য নন্দনত্ত্বের স্বরূপ বিশ্লেষিত হয়েছে।




শিশির ভট্টাচার্য্য আর নিসার হোসেনের কাজে সৌন্দর্যের চেয়ে বুদ্ধি-বিচার্য পাঠ নিতে পারা যায় বেশি মাত্রায়। এঁদের সূত্রধরে পরবর্তী প্রজন্মের শিক্ষক সহিদ কাজী, বিশ্বজিৎ গোস্বামী, দীপ্তি রাণী দত্ত, সঞ্চয় চক্রবর্তী, সুমন ওয়াহিদের কাজেও বুদ্ধিবৃত্তিক খেলা দেখা যায়। সর্বকনিষ্ঠ শিক্ষক অমিত নন্দীর কাজও ছিল মনে রাখার মতো।




চারুকলার ৭টি বিভাগে হাতে-কলমে শিল্পশিক্ষা দেওয়া হয়। তবে এ প্রদর্শনীতে বিভাগ ভিত্তিক কাজের বৈচিত্র্য ঢাকা পড়েছে মূলধারার শিল্পমাধ্যম পেইন্টিংয়ের বহুত্বে। ফলে শিল্পভাষায় মাধ্যমগত যে বৈচিত্র্যের জন্য বিভাগগুলো সৃষ্টি হয়েছিল তার অগ্রগতি, প্রচার প্রসার নিয়ে প্রশ্ন রাখা যেতে পারে। তবু সব মিলিয়ে বলতে হবে, প্রয়াত শিক্ষকদের স্মরণ, প্রাক্তন ও বর্তমান শিক্ষকদের পরিচয় এবং চারুকলার ৭০ বছরের শিল্প-ইতিহাসের হিসাব কষা গেল এ প্রদর্শনী দেখে। ১০ ডিসেম্বর জয়নুল গ্যালারিতে শুরু হয়ে প্রদর্শনীটি চলেছে ২০ ডিসেম্বর পর্যন্ত।


</p><li><a href='https://www.prothomalo.com/art-and-literature/article/1570579/%E0%A6%A8%E0%A6%AC%E0%A7%80%E0%A6%A8-%E0%A6%AA%E0%A7%8D%E0%A6%B0%E0%A6%AC%E0%A7%80%E0%A6%A3%E0%A7%87%E0%A6%B0-%E0%A6%B6%E0%A6%BF%E0%A6%B2%E0%A7%8D%E0%A6%AA%E0%A6%95%E0%A6%B0%E0%A7%8D%E0%A6%AE' target='_blank' >নবীন-প্রবীণের শিল্পকর্ম</a><br><p>[
আবদুস সালাম
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/18/f47cadf7d97504edf97c65f0cb2ee7aa-5c18d9fdb9aad.JPG?jadewits_media_id=1402849"><p>





























</p><li><a href='https://www.prothomalo.com/art-and-literature/article/1568753/%E0%A6%A8%E0%A6%BF%E0%A6%B0%E0%A7%8D%E0%A6%AC%E0%A6%BE%E0%A6%B8%E0%A6%A8%E0%A7%87%E0%A6%B0-%E0%A6%97%E0%A6%B2%E0%A7%8D%E0%A6%AA' target='_blank' >নির্বাসনের গল্প</a><br><p>[
মোবাশ্বির আলম মজুমদার
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/12/07/755ae0d991f1244ff1ca5f365b42b08d-5c0a0cf58dbad.jpg?jadewits_media_id=1399764"><p>

অসংখ্য কাঁটাযুক্ত বৃত্ত থেকে ছিটকে বেরিয়ে আসছে বিরাট আকৃতির মানুষ। মানবসমাজের কারণেই এগিয়েছে সভ্যতা, আবার মানুষই সভ্যতার বিনাশকারী। পুঁজির বিকাশ ও ধনতন্ত্রের আগ্রাসন পৃথিবীকে এখন দিয়েছে আরেক সভ্যতা। সজীব সেনের শিল্পকর্মগুলো এসব গল্পই বলে। সঙ্গে সঙ্গে এ–ও জানান দেয় যে বর্তমানে চলছে মানুষে মানুষে সংঘাত; এক দেশ থেকে অন্য দেশে চলছে মানুষের স্থানান্তর প্রক্রিয়া। সব মিলিয়ে ছবিগুলো যেন মানুষের নির্বাসনের গল্পই বলে।




প্রচলিত সমাজভাবনায় সজীব মন নেই সজীবের। তাই ‘এক্সাইল স্টোরি’ শিরোনামে কলাকেন্দ্রে চলমান তাঁর প্রদর্শনীর ১২টি কাজের মধ্যে দেখা মেলে প্রথাগত শিল্পের বাইরে দাঁড়িয়ে কাজ করার আকাঙ্ক্ষা, দেখা মেলে নিরীক্ষার।




সজীব কাজ করেছেন রং, ক্যানভাস, প্লাস্টিক শিট, সুই-সুতা, কাগজ, প্লাস্টিকের সরু পাইপ, বিভিন্ন রংয়ের সিগনেচার পেনের মাধ্যমে। বিষয় নির্বাচনের ক্ষেত্রে বিবেচনায় রেখেছেন বৈশ্বিক অবস্থা ও বাংলাদেশের সমকালীন সমাজ।




আগেই বলেছি, এই শিল্পীর কাজে মানুষগুলো ছুটে বেরিয়ে আসতে চায় কাঁটাযুক্ত বৃত্তাবস্থা থেকে। সিরিজচিত্র ‘এক্সাইল স্টোরি’র ১, ২, ও ৩ নম্বর কাজে লাল-কালোর ব্যবহারে স্পষ্ট হয়েছে সামাজিক উদ্বিগ্ন অবস্থা। ২ নম্বর ছবির বিভিন্ন অংশে দেখা যায়, মানুষের সারি সারি ছুটে চলা আর মোটরগাড়ির সীমাহীন জটলা যেন আমাদের নিত্যদিনের চিত্রই প্রকাশ করেছে।




ছবিতে মানুষকে বিশেষ স্থানে জায়গা করে দেননি সজীব, কেবল মানুষের অভিব্যক্তিকে তিনি স্থাপন করেছেন ছবির মূল কেন্দ্রে। এ ক্ষেত্রে নান্দনিকতাকে খানিকটা দূরে রেখেই গড়েছেন শিল্পকর্ম। প্রযুক্তির ব্যবহার যে এখন মানুষের সম্পর্ককে অনেকটা ঢিলেঢালা করে দিয়েছে, কাজের মধ্যে আছে তার উদ্ভাস। মোদ্দাকথা, চারপাশের অস্থিরতাকে ছবিতে উন্মোচন করেছেন সজীব। অনেক অনেক অস্থিরতার ভিড়ে শেষাবধি মানুষের বেঁচে থাকার অভিব্যক্তিকেই ধরতে চেয়েছেন সাবলীলভাবে। প্রতিটি কাজের মধ্যেই তিনি বলতে চেয়েছেন মানুষের নির্বাসনের গল্প।




কলাকেন্দ্রে ১৭ নভেম্বর শুরু হওয়া প্রদর্শনীটি শেষ হবে ১৫ ডিসেম্বর। 


</p><li><a href='https://www.prothomalo.com/art-and-literature/article/1567581/%E0%A6%AD%E0%A6%BE%E0%A6%B8%E0%A7%8D%E0%A6%95%E0%A6%B0%E0%A7%8D%E0%A6%AF-%E0%A6%93-%E0%A6%9A%E0%A6%BF%E0%A6%A4%E0%A7%8D%E0%A6%B0%E0%A6%95%E0%A6%B2%E0%A6%BE%E0%A6%B0-%E0%A6%AF%E0%A7%81%E0%A6%97%E0%A6%B2%E0%A6%AC%E0%A6%A8%E0%A7%8D%E0%A6%A6%E0%A7%80' target='_blank' >ভাস্কর্য ও চিত্রকলার যুগলবন্দী</a><br><p>[
মলয় বালা
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/30/61bfea8f178efd135a0814e6de402384-5c00e182a25ba.jpg?jadewits_media_id=1398139"><p>

যে হাত তরল রং নিয়ে খেলা করে, সেই একই হাতে আবার বশ মানে ধাতব ও পাথর—এমন শিল্পী ও ভাস্কর হামিদুজ্জামান খান। একের পর এক চিত্র ও ভাস্কর্যের বেশ কয়েকটি প্রদর্শনী করেছেন তিনি। অবিন্তা গ্যালারি অব ফাইন আর্টসে বর্তমানে ‘নকচারনাল সেডস’ শিরোনামে চলছে তাঁর প্রদর্শনী।প্রদর্শনীটি চিত্রকলা ও ভাস্কর্যের যুগলবন্দী। এ বছর চিত্রকলা নিয়ে বেশি কাজ করেছেন হামিদুজ্জামান খান, তাই বোধ হয় এ প্রদর্শনীতে ভাস্কর্যের সংখ্যা কম। তবে বড় ক্যানভাসে উঠে এসেছে ভাস্কর্যসুলভ অবয়বের নানান ফর্ম। উদহারণ হিসেবে ‘ইনফিনিটি’ বা ‘অনন্ত’ শীর্ষক ছবিটির কথা বলা যায়।তাঁর ‘নকচারনাল সেডস’ নামের ছবিগুলোর মধ্যে পাওয়া যায় আলো-আঁধারির খেলা। গ্যালারিতে ঢুকে বাঁ দিকে এবং ডানের দেয়ালে ছোট ছোট ফ্রেমবন্দী হয়ে আছে এই ছবিগুলো; ভাব ও আবেদনের মধ্যে ঐক্য থাকায় মনে হয় যেন পুরো দেয়ালে একটিই ছবি। জল রঙের এসব ছবিতে প্রতিফলিত হয়েছে শিল্পীর চেতনার খেলা, রঙের মধ্যে আছে গতি, ধ্যান ও পূর্ণতার আবহ। রঙের অর্থ ধরে জ্ঞান, সম্মান, পুনর্জন্ম, মহত্ত্ব, সত্য, একাত্মতা, শোক, তারুণ্য, আশা, ভালোবাসা—এমন অনেক কিছুই বুঝে নেওয়া সম্ভব এসব ছবি থেকে। তদুপরি প্রতিটি ছবিতে তৈরি হয়েছে রং ও ফর্মের শরীরী ভাষা, আছে রেখার নানান চলন, ব্রাশের টানটোনের বৈচিত্র্য এবং এলিয়ে পড়া গড়িয়ে যাওয়া রঙের বিস্তরণ। ছবিগুলো মন ও চোখকে প্রশান্তি দেয়।ভাস্কর্য বা চিত্রকলা—হামিদুজ্জামানের কাজে রয়েছে স্পেস নিরীক্ষা। ফর্মের অভিব্যক্তি বক্তব্যকে জানান দেয়। ফর্ম ও কম্পোজিশনের সরলীকরণ একধরনের আধ্যাত্মিক আবেগকেও জাগ্রত করে। সব মিলিয়ে মনে হয়, তাঁর চিত্রকলা ও ভাস্কর্যের ফর্মগুলো যেন ধ্যান করছে। ১৭ নভেম্বর শুরু হওয়া প্রদর্শনীটি চলবে ৩০ ডিসেম্বর পর্যন্ত।




কোথায় কোন প্রদর্শনী অরিট শাহের আলোকচিত্র প্রদর্শনীসারফেসলা গ্যালারি (আঁলিয়স ফ্রঁসেস, ধানমন্ডি, ঢাকা)৩০ নভেম্বর থেকে ১৫ ডিসেম্বর




 ঢাকা বিশ্ববিদ্যালয়ের কারুশিল্প বিভাগেরবার্ষিক শিল্পকর্ম প্রদর্শনীজয়নুল গ্যালারি (চারুকলা অনুষদ, ঢাকা বিশ্ববিদ্যালয়, শাহবাগ, ঢাকা)২৯ নভেম্বর থেকে ৫ ডিসেম্বর




 সজীব সেনের প্রদর্শনীএক্সাইল স্টোরিকলাকেন্দ্র (১/১১ ইকবাল রোড, চতুর্থ তলা, মোহাম্মদপুর, ঢাকা)১৭ নভেম্বর থেকে ১৫ ডিসেম্বর




 এম এ তাহেরের আলোকচিত্র প্রদর্শনীবাংলাদেশের নৌকািচত্রশালা গ্যালারি–১, (বাংলাদেশ িশল্পকলা একাডেিম, ঢাকা)১ েথকে ১৫ ডিসেম্বর




 


</p><li><a href='https://www.prothomalo.com/art-and-literature/article/1566250/%E0%A6%9F%E0%A7%8B%E0%A6%95%E0%A6%BE%E0%A6%87-%E0%A6%AC%E0%A6%BF%E0%A6%AC%E0%A7%87%E0%A6%95%E0%A6%AE%E0%A6%9E%E0%A7%8D%E0%A6%9A%E0%A7%87-%E0%A7%AA%E0%A7%A6-%E0%A6%AC%E0%A6%9B%E0%A6%B0' target='_blank' >টোকাই: বিবেকমঞ্চে ৪০ বছর</a><br><p>[
মইনুদ্দীন খালেদ
২ মন্তব্য
]</p><br>
<img src="https://paloimages.prothom-alo.com/contents/cache/images/400x225x1/uploads/media/2018/11/22/a35af6654a050a8024106eb5dfb1e0cc-5bf69a9b4b712.jpg?jadewits_media_id=1396255"><p>

আত্মীয়-পরিজন কেউ নেই ওর; ফুটপাতে ঘুমায়, পার্কের বেঞ্চির কোণে বসে ঝিমায়। ডাস্টবিন থেকে ময়লা ঘেঁটে ফেলনা কুড়িয়ে বস্তায় ভরে। তখন ওর দেখা হয়, কথা হয় কাক ও কুকুরের সঙ্গে। উচ্ছিষ্ট খেতে খেতে কুকুর বলে, ‘মানুষরে আমার খুব ভয়...’। ওর উত্তর, ‘আমারও।’




পথবাসী ছন্নছাড়া রসিক বালকটির একটি নাম আছে। এই নামে সবাই ওকে চেনে। ওর নাম ‘টোকাই’। ওর বাবাই রেখেছেন এই নাম। বাবার নাম রনবী। ছেলের ছোট্ট নামটির সঙ্গে মিলেমিশে থাকার জন্য নিজের নামকেও তিনি সংক্ষিপ্ত করেছেন। বাবার পুরো নাম রফিকুন নবী। শিল্পী রফিকুন নবীর বিবেকজাত ওই শিশুর বয়স এখন চল্লিশ। বয়স বাড়লেও শিশুটি শিশুই রয়ে গেছে। চল্লিশে এসে চালশে হয়ে যায়নি ওর কথাবার্তা। কারণ, বিবেকশিশুর বয়স বাড়ে না। গৃহহীন শিশুর অতিসংবেদী মনই শুধু পারে নিঃশঙ্কচিত্তে সত্য উচ্চারণ করতে; বেপরোয়া ভঙ্গিতে সমাজ ও রাষ্ট্রের সব অন্যায় ও কপটতা লক্ষ্য করে ছুড়তে পারে বিদ্রূপের বাণ।




রাষ্ট্র যখন শিষ্ট আচরণ করে না, নষ্ট-ভ্রষ্ট কুশীলবেরা সমাজকে বেড়ি পরায়, রক্তাক্ত হয় মানবতা, তখন বিবেকের নিরপেক্ষ মঞ্চে ওই শিশুই একক বক্তা। নেতিপীড়িত কালের অসহ তাপে অতিষ্ঠ শিল্পী রনবীরই মুখপাত্র ওই চিরশিশু টোকাই।




সেই ১৯৭৮-এ জন্ম টোকাইয়ের। সামরিক, ছদ্মসামরিক, গণতান্ত্রিক, নিমগণতান্ত্রিক, শাসকের কত-না চক্র ও চক্রান্তে কেটে গেছে চার দশক। তবু ফুটপাতে বসে আছে টোকাই। ওর গৃহ নেই। আকাশচুম্বী দালানের পায়ের কাছে ও যেন আরও ছোট হয়ে যাচ্ছে। ওর রাগ, অভিমান, তীব্রতা হারায়নি; বিদ্রূপ ও মশকরায় আগের মতোই তীক্ষ্ণ।




টোকাই কিন্তু কোনো কমিক চরিত্র নয়। নিছক হাস্যরস পরিবেশন ওর উদ্দেশ্য নয়। খেয়ালি-হেঁয়ালি ঢঙের সংলাপে ও আমাদের ন্যায়-অন্যায় বোধে ঘা মারে। দুষ্ট ও শিষ্টের সমীকরণটা ও আমাদের জানিয়ে দেয়। ওর কথার উপরিতলে কৌতুক থাকলেও ভেতরে অন্তর্জ্বালা আছে। নেতার দাপট, ধনাঢ্যের সুখের অসুখ, বিলাসী জীবনের কপট দীর্ঘশ্বাস—এসব দেখে টোকাইয়ের মন খেপে থাকে। তবে ও কখনো আগ বাড়িয়ে কথা বলে না; মন্তব্য করে না। ওর প্রতিপক্ষ কথা বললে তবে উত্তর দেয়। দুটি মাত্র সংলাপের পথনাটক যেন শিল্পী রফিকুন নবীর টোকাই। সুখী মানুষ প্রশ্ন করে, ‘জিনিসপত্রের দাম বাড়তাছে তো...চিন্তায় আছি। তোর চিন্তা কী? টোকাইয়ের বুদ্ধিবাণ নিক্ষেপ, ‘নিজেরই দাম নাই! ভাবুম কেমনে...’। টোকাই চরিত্র নিয়ে বিশদ বিশ্লেষণে গেলে সামষ্টিক মানুষের বিবেকবোধই প্রকাশিত হয়ে পড়ে। এই সাধারণ মানুষ যুগে যুগে প্রতাপশালী শাসক-শোষকের বিরুদ্ধে মুখোমুখি হয়ে লড়তে পারেনি; কিন্তু ভিন্ন কৌশল অবলম্বন করে প্রভাবশালীকে ঠিকই আক্রমণ করেছে। সু ও কু-এর রূপ পরিস্ফুট করেছে রূপকী ভাষায়। এর প্রমাণ আমরা দেখতে পাই লোকসাহিত্যের গল্পগাথায়। শিয়াল ধূর্ত, বিড়াল ও বক ভণ্ডতপস্বী, এভাবে পশুপাখির আচরণে মানুষের চালাকি, চতুরালি ও নিষ্ঠুরতার কথা ব্যক্ত হয়েছে। নকশা সাহিত্য, ব্যঙ্গচিত্র ও লোকচিত্রে উনিশ শতকের কলকাতায় কালের দুষ্টরূপ ফুটে উঠেছে শ্লেষ ও ব্যঙ্গের ভাষায়। ভ্রষ্টচরিত্রের বাবু-বিবিদের সমালোচনা করে কালীঘাটের পটুয়ারা সেদিন যে ছবি এঁকেছেন, তা-ই বাঙালির আধুনিক ক্যারিকেচার বা ব্যঙ্গচিত্রের আদি দৃষ্টান্ত। সেই পরম্পরার স্পর্শে আধুনিক ব্যক্তি-শিল্পী কার্টুনিস্ট হওয়ার প্রণোদনা পেয়েছেন। বেঙ্গল স্কুল পর্বে গগনেন্দ্রনাথ এবং বাংলাদেশের প্রথম প্রজন্মের শিল্পী জয়নুল, কামরুল প্রমুখ সমাজের প্রতি দায়বদ্ধতা থেকে ক্যারিকেচার শিল্পে ছদ্মনামে আবির্ভূত হয়েছেন। কামরুল হাসান তো আমৃত্যু দুষ্ট শাসকের বিরুদ্ধেই লড়ে গেছেন।




রফিকুন নবীও সমাজের প্রতি দায়বদ্ধ। টোকাই-জনক নিঃসন্দেহে রাজনীতিসচেতন শিল্পী। ভাবনার দিক থেকে সাম্যবাদী দর্শনের প্রতি তাঁর পক্ষপাত রয়েছে। তাই ধনী ও গরিবের বৈষম্যের বিষয়টি সবচেয়ে বেশি তিনি সম্প্রচারিত করেছেন তাঁর টোকাইয়ের মুখ দিয়ে।




তবে রফিকুন নবীর মধ্যে বাস করে দুই শিল্পীসত্তা। এক সত্তা জলে-তেলে-অ্যাক্রিলিকে-প্রিন্টে ইমেজ রচনা করে প্রফুল্ল নিসর্গের আর নিসর্গলীন মানুষ ও প্রাণিকুলের; অন্য সত্তা দুঃসহ বর্তমান পর্যবেক্ষণ করে বিপন্ন মানবতার বার্তা প্রেরণ করে টোকাই নামের ক্যারিকেচার শিল্পে।




প্রতিদিন নিসর্গ ও জীবনের রূপ পাঠ করতে হয় সৃজনশীল মানুষকে। শাশ্বত সুন্দরে লীন হয়েও রচনা করা যায় অভূতপূর্ণ শিল্পী। কিন্তু রফিকুন নবী তাতে তুষ্ট নন। তুষ্ট নন তিনি শিল্পীজীবনের সূচনাপ্রহর থেকে। পাকিস্তান আমলেও আইয়ুবি দুঃশাসনের বিরুদ্ধে তিনি কার্টুন এঁকেছেন। জেদি, রাগী, অভিমানী, কৌতুকপ্রিয়, সর্বহারা পথবাসী টোকাইই এখন শিল্পীর সবচেয়ে আদরের সন্তান। সেই শিশু শুধু আমাদের হাসায় না, গভীরভাবে ভাবায় এবং মর্মবিদ্ধ করে কাঁদায়ও। একবার একজন তাঁকে প্রশ্ন করেছিল, ‘তোর কি কিছুই থাকতে নেই? মানে...রাগ...অভিমান...।’ টোকাইয়ের উত্তর, ‘থাকলেই বা দেখামু কাগো?’


</p></ol>
    </body>
</html>     

